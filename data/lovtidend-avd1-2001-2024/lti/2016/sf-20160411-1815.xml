<!DOCTYPE html><html lang="no"><head><title>Tjenesteordning for proster</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-11-1815</dd><dt class="dokid">DokumentID</dt><dd class="dokid">LTI/forskrift/2016-04-11-1815</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 19 s 3041</dd><dt class="dateInForce">I kraft fra</dt><dd class="dateInForce">Fra den tid Kirkerådet bestemmer.</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-04-16-634</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§31</li></ul></dd><dt class="dateOfPublication">Kunngjort</dt><dd class="dateOfPublication">2016-12-29 16:35</dd><dt class="lastupdated">Rettet</dt><dd class="lastupdated">2017-01-03 (hjemmelsfeltet)</dd><dt class="journalNumber">Journalnummer</dt><dd class="journalNumber">2016-1480</dd><dt class="titleShort">Korttittel</dt><dd class="titleShort">Tjenesteordning for proster</dd><dt class="title">Tittel</dt><dd class="title">Tjenesteordning for proster</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 11. april 2016 nr. 31 med hjemmel i lov 7. juni 1996 nr. 31 om Den norske kirke (kirkeloven) § 31 fjerde ledd.</dd><dt class="refid">RefID</dt><dd class="refid">forskrift/2016-04-11-1815</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Tjenesteordning for proster<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7. Prosten</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-11-1815" id="dokument"><h1>Tjenesteordning for proster</h1><article class="legalArticle" data-lovdata-URL="LTI/forskrift/2016-04-11-1815/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Prosten leder prestetjenesten i prostiet og bistår biskopen i dennes tjenesteutøvelse.</article></article><article class="legalArticle" data-lovdata-URL="LTI/forskrift/2016-04-11-1815/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Prosten er forpliktet på de mål og strategier som er fastsatt for virksomheten i Den norske kirke og i vedkommende bispedømme og skal støtte opp om tiltak som fremmer disse.</article></article><article class="legalArticle" data-lovdata-URL="LTI/forskrift/2016-04-11-1815/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Prosten skal i samvirke med kirkelige råd og utvalg bidra til et godt arbeidsmiljø, samarbeid og åndelig fellesskap innen de kirkelige arbeidslag i prostiet og bistå ansatte og kirkelige organer med faglig veiledning, råd og støtte.</article></article><article class="legalArticle" data-lovdata-URL="LTI/forskrift/2016-04-11-1815/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Prosten ivaretar arbeidsgivers styringsrett overfor prestene i prostiet og har biskopen som sin overordnede. Prosten er nærmeste overordnede for prostiets sokneprester og prostiprester og fordeler de oppgaver mellom prostiets prester som ikke allerede er pålagt den enkelte prest ved instruks eller særskilt bestemmelse gitt av høyere myndighet. Prosten tilstår prestene ferie og tjenestefrihet i samsvar med gjeldende lov- og avtaleverk.</article></article><article class="legalArticle" data-lovdata-URL="LTI/forskrift/2016-04-11-1815/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Prosten skal se til at prestene i prostiet forvalter Ord og sakrament slik at kristen tro og kristent liv fremmes i menighetene ved at de etter gjeldende ordninger<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">holder forordnede gudstjenester og forretter kirkelige handlinger,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">deltar i utførelsen av dåps- og konfirmasjonsopplæring,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">utøver sjelesorg og veiledning, går med dødsbud, reiser i soknebud og også ellers besøker syke i soknene og</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">utfører forkynnerarbeid og i samråd med menighetsrådet annet menighetsbyggende arbeid.</article></article></li></ul></article><article class="legalP" id="paragraf-5-ledd-2">Prosten skal stimulere prestene til etterutdanning og bidra til at de opprettholder og utvikler sin kompetanse i samsvar med fastsatte mål og planer.</article></article><article class="legalArticle" data-lovdata-URL="LTI/forskrift/2016-04-11-1815/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Prosten skal sørge for den nødvendige samordning mellom prestetjenesten og de kirkelige rådenes virksomhet.</article><article class="legalP" id="paragraf-6-ledd-2">Prosten er medlem av prostirådet, der hvor slikt er opprettet. Prosten har rett til å ta del i menighetsmøter og menighetsrådsmøter i prostiet, men bare stemme om han/hun ellers har stemmerett i organet. Prosten er medlem av kirkelig fellesråd når han/hun er oppnevnt av biskopen, og kan også bemyndiges til uten stemmerett å ta del i fellesrådets møter på biskopens vegne.</article></article><article class="legalArticle" data-lovdata-URL="LTI/forskrift/2016-04-11-1815/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prosten</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">gjør tjeneste som menighetsprest slik biskopen fastsetter,</article></article></li><li data-li-identifier="b)" data-name="b)"><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">foretar prostebesøk i prostiets menigheter etter den ordning som er fastsatt i bispedømmet,</article></article></li><li data-li-identifier="c)" data-name="c)"><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">deltar i forberedelse og gjennomføring av bispevisitaser og utfører de deler av visitasen som pålegges av biskopen, i samsvar med visitasreglement for Den norske kirke,</article></article></li><li data-li-identifier="d)" data-name="d)"><article class="listArticle" id="paragraf-7-punkt-4"><article class="legalP" id="paragraf-7-punkt-4-ledd-1">medvirker ved tilsetting av biskop og ved tilsetting av kirkelige tjenestemenn etter gjeldende regler,</article></article></li><li data-li-identifier="e)" data-name="e)"><article class="listArticle" id="paragraf-7-punkt-5"><article class="legalP" id="paragraf-7-punkt-5-ledd-1">utferdiger for biskopen forslag til instruks for den enkelte menighetsprest i prostiet i samsvar med regler fastsatt i tjenesteordning for menighetsprester,</article></article></li><li data-li-identifier="f)" data-name="f)"><article class="listArticle" id="paragraf-7-punkt-6"><article class="legalP" id="paragraf-7-punkt-6-ledd-1">medvirker ved ordinasjon av prest og vigsling av kateket, kantor og diakon etter gjeldende bestemmelser,</article></article></li><li data-li-identifier="g)" data-name="g)"><article class="listArticle" id="paragraf-7-punkt-7"><article class="legalP" id="paragraf-7-punkt-7-ledd-1">foretar vigsling til fast kirkelig tjeneste etter gjeldende bestemmelser,</article></article></li><li data-li-identifier="h)" data-name="h)"><article class="listArticle" id="paragraf-7-punkt-8"><article class="legalP" id="paragraf-7-punkt-8-ledd-1">innsetter menighetsprest, kateket, kantor og diakon, eller bemyndiger andre til å gjøre det, etter gjeldende bestemmelser,</article></article></li><li data-li-identifier="i)" data-name="i)"><article class="listArticle" id="paragraf-7-punkt-9"><article class="legalP" id="paragraf-7-punkt-9-ledd-1">holder seg orientert om kirkene i prostiet og medvirker ved kirkevigsler,</article></article></li><li data-li-identifier="j)" data-name="j)"><article class="listArticle" id="paragraf-7-punkt-10"><article class="legalP" id="paragraf-7-punkt-10-ledd-1">samtykker i at forsamlingslokaler nyttes og innvies som interimskirker,</article></article></li><li data-li-identifier="k)" data-name="k)"><article class="listArticle" id="paragraf-7-punkt-11"><article class="legalP" id="paragraf-7-punkt-11-ledd-1">vigsler kirkegård eller bemyndiger annen prest til å gjøre det,</article></article></li><li data-li-identifier="l)" data-name="l)"><article class="listArticle" id="paragraf-7-punkt-12"><article class="legalP" id="paragraf-7-punkt-12-ledd-1">deltar i prostemøte og bispedømmemøter,</article></article></li><li data-li-identifier="m)" data-name="m)"><article class="listArticle" id="paragraf-7-punkt-13"><article class="legalP" id="paragraf-7-punkt-13-ledd-1">deltar i kirkejubileer, grunnsteinsnedleggelser og liknende spesielle anledninger sammen med eller på vegne av biskopen og</article></article></li><li data-li-identifier="n)" data-name="n)"><article class="listArticle" id="paragraf-7-punkt-14"><article class="legalP" id="paragraf-7-punkt-14-ledd-1">gir uttalelse i saker som gjelder forhold i prostiet og etter anmodning av høyere myndighet også i saker som gjelder bispedømmet eller hele Den norske kirke.</article></article></li></ul><article class="legalP" id="paragraf-7-ledd-1">Prosten utfører for øvrig de gjøremål som til enhver tid er pålagt ved bestemmelse av Kirkemøtet eller biskopen.</article></article><article class="legalArticle" data-lovdata-URL="LTI/forskrift/2016-04-11-1815/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Prosten er med hensyn til rettigheter og plikter undergitt de regler som gjelder for arbeidstakere i Den norske kirke. Prostens tjenestedistrikt utgjør et prosti med utstrekning fastsatt av departementet. Prosten må finne seg i endringer i gjøremål og tjenestedistriktets utstrekning.</article></article><article class="legalArticle" data-lovdata-URL="LTI/forskrift/2016-04-11-1815/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Prost i et prosti med domkirke er domprost. Domprosten er biskopens faste vikar. Biskopen kan i særskilte tilfeller bemyndige domprosten til å utføre bispetjeneste.</article></article><article class="legalArticle" data-lovdata-URL="LTI/forskrift/2016-04-11-1815/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Prosten innsettes i sin stilling av biskopen eller på dennes vegne av domprosten eller en annen prost etter avgjørelse av biskopen.</article></article><article class="legalArticle" data-lovdata-URL="LTI/forskrift/2016-04-11-1815/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Prosten lønnes etter Den norske kirkes lønnsregulativ og får særskilte godtgjøringer etter de regler og satser som gjelder til enhver tid. For tjenestereiser som er nødvendige for å utføre oppgaver etter denne tjenesteordning, tilkommer prosten skyssgodtgjøring etter Den norske kirkes satser innenfor budsjettramme fastsatt av bispedømmerådet.</article></article><article class="legalArticle" data-lovdata-URL="LTI/forskrift/2016-04-11-1815/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Tjenesteordningen for menighetsprester gjelder for proster så langt den passer.</article></article><article class="legalArticle" data-lovdata-URL="LTI/forskrift/2016-04-11-1815/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-13-ledd-1">Tjenesteordningen kan endres ved vedtak av Kirkemøtet.</article></article><article class="legalArticle" data-lovdata-URL="LTI/forskrift/2016-04-11-1815/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" id="paragraf-14-ledd-1">Tjenesteordningen trer i kraft fra den tid Kirkerådet bestemmer og erstatter tjenesteordning 16. april 2004 nr. 634 for proster.</article></article></main></body></html>