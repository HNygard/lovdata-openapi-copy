<!DOCTYPE html><html lang="no"><head><title>Tjenesteordning for biskoper</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-11-1812</dd><dt class="dokid">DokumentID</dt><dd class="dokid">LTI/forskrift/2016-04-11-1812</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 19 s 3035</dd><dt class="dateInForce">I kraft fra</dt><dd class="dateInForce">Fra den tid Kirkerådet bestemmer.</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-06-1055</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§31</li></ul></dd><dt class="dateOfPublication">Kunngjort</dt><dd class="dateOfPublication">2016-12-29 16:35</dd><dt class="journalNumber">Journalnummer</dt><dd class="journalNumber">2016-1477</dd><dt class="titleShort">Korttittel</dt><dd class="titleShort">Tjenesteordning for biskoper</dd><dt class="title">Tittel</dt><dd class="title">Tjenesteordning for biskoper</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 11. april 2016 med hjemmel i lov 7. juni 1996 nr. 31 om Den norske kirke (kirkeloven) § 31 fjerde ledd.</dd><dt class="refid">RefID</dt><dd class="refid">forskrift/2016-04-11-1812</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Tjenesteordning for biskoper<ul class="tocSubUl"><li>Biskopens ansvar og myndighet<ul class="tocSubUl"><li>§ 1.</li><li>§ 2.</li><li>§ 2a.</li><li>§ 3.</li><li>§ 4.</li><li>§ 5.</li><li>§ 6.</li></ul></li><li>Biskopens tjenestefunksjoner<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 11a.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 17b.</li></ul></li><li>Biskopens tjenestevilkår<ul class="tocSubUl"><li>§ 18.</li><li>§ 19.</li><li>§ 20.</li><li>§ 21.</li><li>§ 22.</li><li>§ 23.</li><li>§ 24.</li><li>§ 25. (Opphevet.)</li><li>§ 26.</li><li>§ 27.</li><li>§ 28.</li><li>§ 29.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-11-1812" id="dokument"><h1>Tjenesteordning for biskoper</h1><section class="section" id="kapittel-1" data-lovdata-URL="LTI/forskrift/2016-04-11-1812/KAPITTEL_1"><h2>Biskopens ansvar og myndighet</h2><article class="legalArticle" data-lovdata-URL="LTI/forskrift/2016-04-11-1812/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Biskopen skal gjennom forkynnelse og sakramentforvaltning ta vare på den apostoliske lære etter Guds ord og vår kirkes bekjennelse, fremme og bevare enheten i Guds kirke og rettlede og oppmuntre bispedømmets menigheter, kirkelig tilsatte og øvrige medarbeidere. For å ivareta dette tilsynsansvar kan biskopen gi råd og veiledning, og også gi bindende pålegg vedrørende presters og andre kirkelig tilsattes tjenesteutøvelse.</article><article class="legalP" id="kapittel-1-paragraf-1-ledd-2">Biskopen ser til at prestene forvalter sakramentene, forkynner og selv lever i overensstemmelse med den kristne tro, slik den er uttrykt i vår kirkes bekjennelse og ordninger, og at også andre som er vigslet til tjeneste i kirken virker og lever i samsvar med vigslingens formaning og løfte.</article><article class="legalP" id="kapittel-1-paragraf-1-ledd-3">Biskopen fører tilsyn med at de kirkelige råd i bispedømmet utfører sitt arbeid i lojalitet med den evangelisk-lutherske lære.</article></article><article class="legalArticle" data-lovdata-URL="LTI/forskrift/2016-04-11-1812/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Biskopen er den øverste leder av prestetjenesten i bispedømmet og sørger for den nødvendige samordning med de kirkelige rådenes virksomhet.</article><article class="legalP" id="kapittel-1-paragraf-2-ledd-2">Biskopen er forpliktet på de mål og strategier som er fastsatt for virksomheten i Den norske kirke, og skal støtte opp om tiltak som fremmer disse.</article><article class="legalP" id="kapittel-1-paragraf-2-ledd-3">Biskopen sørger for at ledige prostestillinger blir betjent.</article><article class="legalP" id="kapittel-1-paragraf-2-ledd-4">Biskopen kan delegere myndighet etter denne bestemmelsen til stiftsdirektøren.</article></article><article class="legalArticle" data-lovdata-URL="LTI/forskrift/2016-04-11-1812/§2a" data-name="§2a" id="kapittel-1-paragraf-3"><h3 class="legalArticleHeader"><span class="legalArticleValue">§ 2a</span>.</h3><article class="legalP" id="kapittel-1-paragraf-3-ledd-1">Bispemøtets preses ivaretar arbeidsgivers styringsrett overfor biskopene. Kirkerådets leder ivaretar tilsvarende overfor preses.</article></article><article class="legalArticle" data-lovdata-URL="LTI/forskrift/2016-04-11-1812/§3" data-name="§3" id="kapittel-1-paragraf-4"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-4-ledd-1">Biskopen forordner gudstjenester i bispedømmets sokn og beslutter hvor mange gudstjenester det skal holdes i den enkelte kirke eller annet gudstjenestested.</article></article><article class="legalArticle" data-lovdata-URL="LTI/forskrift/2016-04-11-1812/§4" data-name="§4" id="kapittel-1-paragraf-5"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-1-paragraf-5-ledd-1">Biskopen utøver den myndighet som i liturgienes bestemmelser er tillagt biskopen.</article></article><article class="legalArticle" data-lovdata-URL="LTI/forskrift/2016-04-11-1812/§5" data-name="§5" id="kapittel-1-paragraf-6"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-1-paragraf-6-ledd-1">Biskopen kan selv eller ved annen prest forrette gudstjenester og bruke kirkene i sitt bispedømme på samme måte som menighetsprestene. I slike tilfeller har biskopen fortrinnsrett til bruk av kirken.</article><article class="legalP" id="kapittel-1-paragraf-6-ledd-2">Biskopen fører tilsyn med bruk av kirkene og avgjør klager på bruk og utlån av kirkene etter nærmere regler fastsatt av Kirkemøtet.</article></article><article class="legalArticle" data-lovdata-URL="LTI/forskrift/2016-04-11-1812/§6" data-name="§6" id="kapittel-1-paragraf-7"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-1-paragraf-7-ledd-1">Biskopen fører vigslingsregister for sitt bispedømme. Bispemøtet kan fastsette nærmere regler for føringen av registeret.</article></article></section><section class="section" id="kapittel-2" data-lovdata-URL="LTI/forskrift/2016-04-11-1812/KAPITTEL_2"><h2>Biskopens tjenestefunksjoner</h2><article class="legalArticle" data-lovdata-URL="LTI/forskrift/2016-04-11-1812/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-1-ledd-1">Biskopen visiterer sokn i bispedømmet i samsvar med visitasreglement fastsatt av Bispemøtet.</article></article><article class="legalArticle" data-lovdata-URL="LTI/forskrift/2016-04-11-1812/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-2-paragraf-2-ledd-1">Biskopen beslutter om ordinasjon til prestetjeneste og vigsling til andre kirkelige tjenester, etter i samtale å ha funnet kandidatene skikket for tjenesten, og forretter så ordinasjons- eller vigslingshandlingen etter forordnet liturgi. Biskopen kan etablere en ordning for forberedelse til ordinasjon. Bare vigslet biskop kan forrette ordinasjon til prestetjeneste. Etter anmodning fra den som fungerer som biskop, kan en annen vigslet biskop forrette ordinasjon til prestetjeneste. Sistnevnte vurderer i slike tilfeller kandidatens skikkethet og treffer beslutning om ordinasjon.</article><article class="legalP" id="kapittel-2-paragraf-2-ledd-2">Bare personer som fyller de av Kirkemøtet oppstilte kvalifikasjonskrav for tilsetting av prest i Den norske kirke, kan ordineres til prestetjeneste.</article><article class="legalP" id="kapittel-2-paragraf-2-ledd-3">Ingen kan ordineres eller vigsles uten å være tilsatt i en ordnet kirkelig stilling som krever slik ordinasjon eller vigsling. I særlige tilfeller kan likevel kandidater som fyller vilkårene for tilsetting som menighetsprest, ordineres til feltpresttjeneste, tjeneste i kirkelige organisasjoner, utdanningsinstitusjoner og lignende etter nærmere regler fastsatt av Bispemøtet.</article><article class="legalP" id="kapittel-2-paragraf-2-ledd-4">Vedtak om ordinasjon eller vigsling kan ikke påklages.</article><article class="legalP" id="kapittel-2-paragraf-2-ledd-5">Etter søknad og med anbefaling fra vedkommendes kirkesamfunn kan biskopen treffe vedtak om at en persons presteordinasjon i et annet kristent kirkesamfunn skal anses som gyldig grunnlag for å utøve prestetjeneste i Den norske kirke uten ny ordinasjon. Før slikt vedtak treffes, skal biskopen etter samtale ha funnet vedkommende skikket for prestetjeneste i Den norske kirke og mottatt vedkommendes løfte om å utføre denne tjeneste i overensstemmelse med vår kirkes bekjennelse og ordninger. Vedtak som nevnt her, medfører ikke dispensasjon fra kvalifikasjonskravene for tilsetting av prest. Biskopens vedtak kan ikke påklages.</article><article class="legalP" id="kapittel-2-paragraf-2-ledd-6">Biskopen sender Kirkerådet melding om vedtak etter denne paragraf.</article></article><article class="legalArticle" data-lovdata-URL="LTI/forskrift/2016-04-11-1812/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-2-paragraf-3-ledd-1">Biskopen gir kallsbrev/tjenestebrev ved tilsetting av ordinert eller vigslet person i kirkelig stilling, som bekreftelse på at vedkommende er ordinert eller vigslet, markering av biskopens tilsyn og formaning til menigheten om å ta imot den tilsatte som rett kalt tjener.</article></article><article class="legalArticle" data-lovdata-URL="LTI/forskrift/2016-04-11-1812/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-2-paragraf-4-ledd-1">Biskopen kan samtykke i at ordinert prest i Den norske kirke holder gudstjenester og forretter kirkelige handlinger i et prosti hvor vedkommende ikke er ansatt i ordnet kirkelig prestestilling.</article><article class="legalP" id="kapittel-2-paragraf-4-ledd-2">Biskopen kan gi egnede lekfolk som på ansvar og under tilsyn av prest utfører assisterende tjeneste under tjenestefrihet eller ledighet i en prestestilling, fullmakt til å forrette forordnede gudstjenester, dåp, nattverd og gravferd. Slik fullmakt kan også gis teologiske studenter som befinner seg i den avsluttende delen av profesjonsstudiet i teologi eller tilsvarende.</article></article><article class="legalArticle" data-lovdata-URL="LTI/forskrift/2016-04-11-1812/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-2-paragraf-5-ledd-1">Biskopen kan gi representanter for andre kristne trossamfunn tillatelse til å preke og medvirke på annen måte i forordnede gudstjenester og ved kirkelige handlinger. Med unntak for vigsler kan ordinerte prester fra andre kristne trossamfunn gis tillatelse til å forrette gudstjenester og kirkelige handlinger etter vår kirkes ordninger.</article></article><article class="legalArticle" data-lovdata-URL="LTI/forskrift/2016-04-11-1812/§11a" data-name="§11a" id="kapittel-2-paragraf-6"><h3 class="legalArticleHeader"><span class="legalArticleValue">§ 11a</span>.</h3><article class="legalP" id="kapittel-2-paragraf-6-ledd-1">Når særlige grunner tilsier det, kan biskopen dispensere fra kravet om medlemskap i Den norske kirke for kirkelig tilsatte og ombud, jf. kirkeloven § 29. For ansatte ved de sentralkirkelige råd er preses dispensasjonsmyndighet.</article></article><article class="legalArticle" data-lovdata-URL="LTI/forskrift/2016-04-11-1812/§12" data-name="§12" id="kapittel-2-paragraf-7"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-2-paragraf-7-ledd-1">Biskopen treffer etter søknad vedtak om at en person blir løst fra retten til å utøve prestetjeneste i Den norske kirke.</article><article class="legalP" id="kapittel-2-paragraf-7-ledd-2">Biskopen treffer vedtak i medhold av kirkeloven § 31 tredje ledd om å frata prest i Den norske kirke retten til å utføre prestetjeneste i Den norske kirke dersom denne har gjort seg skyldig i grovt pliktbrudd eller annet vesentlig brudd på ordinasjonsforpliktelsene. Vedtaket skal presisere om tapet gjelder for alltid eller for en begrenset tid. I sistnevnte tilfelle kan vedtaket sette vilkår for gjenerverv etter den fastsatte tapstid. Bestemmelsene om enkeltvedtak i forvaltningsloven kapittel IV og V kommer til anvendelse.</article><article class="legalP" id="kapittel-2-paragraf-7-ledd-3">Biskopens vedtak etter annet ledd kan påklages til Den norske kirkes klagenemnd. Forvaltningsloven kapittel VI kommer til anvendelse. Biskopens vedtak skal inneholde en opplysning om klageadgangen og at denne må være uttømt før vedkommende kan reise eventuelt søksmål for å prøve lovligheten av vedtaket.</article><article class="legalP" id="kapittel-2-paragraf-7-ledd-4">Biskopen sender Kirkerådet melding om vedtak etter første og andre ledd og om eventuelle klager etter tredje ledd.</article><article class="legalP" id="kapittel-2-paragraf-7-ledd-5">Når biskopen finner grunnlag for å vurdere gjenerverv av presterettigheter for en som har mistet retten til å utføre prestetjeneste for alltid, eller før utløpet av den bestemte tid, fremmer biskopen saken for Den norske kirkes klagenemnd med tilråding om vedtak.</article><article class="legalP" id="kapittel-2-paragraf-7-ledd-6">Bestemmelsen i denne paragraf får tilsvarende anvendelse for den rett til å utøve prestetjeneste i Den norske kirke som en prest i et annet kirkesamfunn er gitt etter § 8 femte ledd.</article></article><article class="legalArticle" data-lovdata-URL="LTI/forskrift/2016-04-11-1812/§13" data-name="§13" id="kapittel-2-paragraf-8"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-2-paragraf-8-ledd-1">Biskopen foretar vigsling av kirker som er godkjent av departementet.</article><article class="legalP" id="kapittel-2-paragraf-8-ledd-2">Biskopen kan gi tillatelse til at forsamlingslokaler som skal tjene som kirkelokaler for et distrikt, og lokaler i institusjoner innvies til kirkelig bruk.</article></article><article class="legalArticle" data-lovdata-URL="LTI/forskrift/2016-04-11-1812/§14" data-name="§14" id="kapittel-2-paragraf-9"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-2-paragraf-9-ledd-1">Biskopen er prostens nærmeste overordnede og har prostene som sine medhjelpere i utøvelsen av sin gjerning. Biskopen kan delegere myndighet etter § 2, § 10 og § 11 første ledd til prosten.</article><article class="legalP" id="kapittel-2-paragraf-9-ledd-2">Domprosten er biskopens faste vikar og kan dessuten i særskilte tilfeller bemyndiges til å utføre bispetjeneste etter § 7, § 8, § 9 og § 13. Domprosten kan verken som vikar eller i andre tilfeller forrette ordinasjon til prestetjeneste.</article><article class="legalP" id="kapittel-2-paragraf-9-ledd-3">Prosten innsettes i sin stilling av biskopen eller på dennes vegne av domprosten eller en annen prost etter avgjørelse av biskopen.</article><article class="legalP" id="kapittel-2-paragraf-9-ledd-4">Biskopen har medarbeidersamtaler med prostene og leder prostemøtene.</article></article><article class="legalArticle" data-lovdata-URL="LTI/forskrift/2016-04-11-1812/§15" data-name="§15" id="kapittel-2-paragraf-10"><h3 class="legalArticleHeader"><span class="legalArticleValue">§ 15</span>.</h3><article class="legalP" id="kapittel-2-paragraf-10-ledd-1">Biskopen deltar i Bispemøtet som består av samtlige tjenestegjørende biskoper.</article></article><article class="legalArticle" data-lovdata-URL="LTI/forskrift/2016-04-11-1812/§16" data-name="§16" id="kapittel-2-paragraf-11"><h3 class="legalArticleHeader"><span class="legalArticleValue">§ 16</span>.</h3><article class="legalP" id="kapittel-2-paragraf-11-ledd-1">Biskopen deltar i Bispemøtets behandling av læresaker og kan reise læresak etter gjeldende regler.</article></article><article class="legalArticle" data-lovdata-URL="LTI/forskrift/2016-04-11-1812/§17" data-name="§17" id="kapittel-2-paragraf-12"><h3 class="legalArticleHeader"><span class="legalArticleValue">§ 17</span>.</h3><article class="legalP" id="kapittel-2-paragraf-12-ledd-1">Biskopen er medlem av bispedømmerådet og Kirkemøtet.</article><article class="legalP" id="kapittel-2-paragraf-12-ledd-2">Biskopen utarbeider hvert år sammen med bispedømmerådet en rapport om virksomheten og forholdene i bispedømmet.</article></article><article class="legalArticle" data-lovdata-URL="LTI/forskrift/2016-04-11-1812/§17b" data-name="§17b" id="kapittel-2-paragraf-13"><h3 class="legalArticleHeader"><span class="legalArticleValue">§ 17b</span>.</h3><article class="legalP" id="kapittel-2-paragraf-13-ledd-1">Nidaros bispedømme har to tjenestegjørende biskoper. Bispemøtets preses utøver biskopens myndighet innenfor Nidaros domprosti. Nidaros biskop utøver den myndighet som er lagt til biskopen, i de øvrige delene av Nidaros bispedømme. Kirkerådet avgjør i tvilstilfeller om biskopens myndighet ligger til Nidaros biskop eller preses.</article><article class="legalP" id="kapittel-2-paragraf-13-ledd-2">Preses har sete i Nidaros bispedømmeråd i saker om tilsetting, oppsigelse, avskjed og suspensjon innenfor Nidaros domprosti. Nidaros biskop har sete i bispedømmerådet i andre saker. Kirkerådet avgjør i tvilstilfeller om Nidaros biskop eller preses har sete i bispedømmerådet.</article><article class="legalP" id="kapittel-2-paragraf-13-ledd-3">Bispemøtets visepreses er fast vikar for preses' funksjoner som leder av Bispemøtet. Nidaros biskop er fast vikar for preses i saker som gjelder tilsynsområdet til preses. Kirkerådet avgjør i tvilstilfeller hvem som er vikar for preses.</article></article></section><section class="section" id="kapittel-3" data-lovdata-URL="LTI/forskrift/2016-04-11-1812/KAPITTEL_3"><h2>Biskopens tjenestevilkår</h2><article class="legalArticle" data-lovdata-URL="LTI/forskrift/2016-04-11-1812/§18" data-name="§18" id="kapittel-3-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" id="kapittel-3-paragraf-1-ledd-1">Biskopen er med hensyn til rettigheter og plikter undergitt de regler som til enhver tid gjelder for arbeidstakere i Den norske kirke.</article><article class="legalP" id="kapittel-3-paragraf-1-ledd-2">Biskopen har taushetsplikt etter gjeldende regler.</article></article><article class="legalArticle" data-lovdata-URL="LTI/forskrift/2016-04-11-1812/§19" data-name="§19" id="kapittel-3-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" id="kapittel-3-paragraf-2-ledd-1">Biskopen har som tjenestedistrikt et bispedømme med utstrekning som fastsettes av Kongen.</article></article><article class="legalArticle" data-lovdata-URL="LTI/forskrift/2016-04-11-1812/§20" data-name="§20" id="kapittel-3-paragraf-3"><h3 class="legalArticleHeader"><span class="legalArticleValue">§ 20</span>.</h3><article class="legalP" id="kapittel-3-paragraf-3-ledd-1">Biskopen tilsettes av Kirkerådet etter forskrift om framgangsmåten fastsatt av Kirkemøtet.</article><article class="legalP" id="kapittel-3-paragraf-3-ledd-2">Biskopen må rette seg etter vedtatt tjenesteordning og finne<p class="leddfortsettelse">seg i endringer i gjøremål og tjenestedistriktets utstrekning.</p></article></article><article class="legalArticle" data-lovdata-URL="LTI/forskrift/2016-04-11-1812/§21" data-name="§21" id="kapittel-3-paragraf-4"><h3 class="legalArticleHeader"><span class="legalArticleValue">§ 21</span>.</h3><article class="legalP" id="kapittel-3-paragraf-4-ledd-1">Som biskop kan utnevnes person som har de kvalifikasjoner som Kirkemøtet har fastsatt som krav for å bli tilsatt som prest i Den norske kirke.</article></article><article class="legalArticle" data-lovdata-URL="LTI/forskrift/2016-04-11-1812/§22" data-name="§22" id="kapittel-3-paragraf-5"><h3 class="legalArticleHeader"><span class="legalArticleValue">§ 22</span>.</h3><article class="legalP" id="kapittel-3-paragraf-5-ledd-1">Biskopen vigsles i vedkommende bispedømmes domkirke etter forordnet liturgi forrettet av Bispemøtets preses. Vigslingsliturgiens formaning og løfte er bestemmende for biskopens tjeneste og livsførsel.</article></article><article class="legalArticle" data-lovdata-URL="LTI/forskrift/2016-04-11-1812/§23" data-name="§23" id="kapittel-3-paragraf-6"><h3 class="legalArticleHeader"><span class="legalArticleValue">§ 23</span>.</h3><article class="legalP" id="kapittel-3-paragraf-6-ledd-1">Biskopen lønnes etter Den norske kirkes lønnsregulativ og får særskilte godtgjøringer etter de regler og satser som gjelder til enhver tid.</article></article><article class="legalArticle" data-lovdata-URL="LTI/forskrift/2016-04-11-1812/§24" data-name="§24" id="kapittel-3-paragraf-7"><h3 class="legalArticleHeader"><span class="legalArticleValue">§ 24</span>.</h3><article class="legalP" id="kapittel-3-paragraf-7-ledd-1">Biskopens tjenestedrakt er surtout etter modeller godkjent av Kirkemøtet, med det bispekors som følger det enkelte embete. Som liturgisk drakt bærer biskopen den korkåpe som følger embetet, sammen med alba, stola og bispekorset. Tjenestedrakt og liturgisk drakt bekostes av bispedømmerådet.</article></article><article class="legalArticle" data-lovdata-URL="LTI/forskrift/2016-04-11-1812/§25" data-name="§25" id="kapittel-3-paragraf-8"><h3 class="legalArticleHeader"><span class="legalArticleValue">§ 25</span>. <span class="legalArticleTitle">(Opphevet.)</span></h3></article><article class="legalArticle" data-lovdata-URL="LTI/forskrift/2016-04-11-1812/§26" data-name="§26" id="kapittel-3-paragraf-9"><h3 class="legalArticleHeader"><span class="legalArticleValue">§ 26</span>.</h3><article class="legalP" id="kapittel-3-paragraf-9-ledd-1">Biskopen meddeles ferie og annen tjenestefrihet av preses. Preses meddeles ferie og annen tjenestefrihet av Kirkerådets leder.</article><article class="legalP" id="kapittel-3-paragraf-9-ledd-2">Biskopen skal avsette nødvendig tid til studium, fritid og personlig fornyelse.</article></article><article class="legalArticle" data-lovdata-URL="LTI/forskrift/2016-04-11-1812/§27" data-name="§27" id="kapittel-3-paragraf-10"><h3 class="legalArticleHeader"><span class="legalArticleValue">§ 27</span>.</h3><article class="legalP" id="kapittel-3-paragraf-10-ledd-1">Biskopen skaffer til veie opplysninger og gir uttalelse i saker som forelegges av departementet, Kirkemøtet, Kirkerådet og andre kirkelige eller offentlige instanser, og kan av eget tiltak ta opp saker som gjelder forhold innen bispedømmet, Den norske kirke eller samfunnet ellers.</article></article><article class="legalArticle" data-lovdata-URL="LTI/forskrift/2016-04-11-1812/§28" data-name="§28" id="kapittel-3-paragraf-11"><h3 class="legalArticleHeader"><span class="legalArticleValue">§ 28</span>.</h3><article class="legalP" id="kapittel-3-paragraf-11-ledd-1">Biskopen utfører de gjøremål som til enhver tid er pålagt ved lov, i medhold av lov eller ved bestemmelse av Kongen eller departementet.</article></article><article class="legalArticle" data-lovdata-URL="LTI/forskrift/2016-04-11-1812/§29" data-name="§29" id="kapittel-3-paragraf-12"><h3 class="legalArticleHeader"><span class="legalArticleValue">§ 29</span>.</h3><article class="legalP" id="kapittel-3-paragraf-12-ledd-1">Tjenesteordningen trer i kraft fra den tid Kirkerådet bestemmer og erstatter tjenesteordning 6. juni 1997 nr. 1055 for biskoper.</article></article></section></main></body></html>