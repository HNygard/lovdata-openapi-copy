<!DOCTYPE html><html lang="no"><head><title>Forskrift om rapporterings- og varslingsplikt ved luftfartsulykker og luftfartshendelser mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-07-01-868</dd><dt class="dokid">DokumentID</dt><dd class="dokid">LTI/forskrift/2016-07-01-868</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 10 s 1587</dd><dt class="dateInForce">I kraft fra</dt><dd class="dateInForce">2016-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-12-08-1393</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§4-7</li><li>lov/1993-06-11-101/§6-2</li><li>lov/1993-06-11-101/§12-1</li><li>lov/1993-06-11-101/§12-2</li><li>lov/1993-06-11-101/§12-10</li><li>lov/1993-06-11-101/§16-1</li><li>forskrift/2001-04-06-321</li></ul></dd><dt class="dateOfPublication">Kunngjort</dt><dd class="dateOfPublication">2016-07-05 14:40</dd><dt class="journalNumber">Journalnummer</dt><dd class="journalNumber">2016-0763</dd><dt class="titleShort">Korttittel</dt><dd class="titleShort">Forskrift om rapporterings- og varslingsplikt ifm. luftfart</dd><dt class="title">Tittel</dt><dd class="title">Forskrift om rapporterings- og varslingsplikt ved luftfartsulykker og luftfartshendelser mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 1. juli 2016 med hjemmel i lov 11. juni 1993 nr. 101 om luftfart (luftfartsloven) § 4-7, § 6-2, § 12-1, § 12-2, § 12-10 og § 16-1, jf. delegeringsvedtak 6. april 2001 nr. 321. <br /><strong>EØS-henvisninger:</strong> EØS-avtalen vedlegg XIII nr. 66gd (forordning (EU) 2015/1018).</dd><dt class="refid">RefID</dt><dd class="refid">forskrift/2016-07-01-868</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rapporterings- og varslingsplikt ved luftfartsulykker og luftfartshendelser mv.<ul class="tocSubUl"><li>§ 1. Gjennomføring av bestemmelser i henhold til EØS-avtalen</li><li>§ 2. Virkeområde</li><li>§ 3. Rapporteringsplikt</li><li>§ 4. Ansvarlig nasjonal myndighet</li><li>§ 5. Nasjonalt gjennomføringsorgan</li><li>§ 6. Varsling av luftfartsulykker</li><li>§ 7. Varsling av alvorlige luftfartshendelse</li><li>§ 8. Varsling av alvorlige tekniske feil</li><li>§ 9. Varsling av hendelser med farlig gods i luftfartøy</li><li>§ 10. Varsling av kollisjon mv. mellom luftfartøy og fugl</li><li>§ 11. Varsling av ulykker og hendelser med mikrolett fly, fallskjerm, hengeglider og paraglider</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-07-01-868" id="dokument"><h1>Forskrift om rapporterings- og varslingsplikt ved luftfartsulykker og luftfartshendelser mv.</h1><article class="legalArticle" data-lovdata-URL="LTI/forskrift/2016-07-01-868/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gjennomføring av bestemmelser i henhold til EØS-avtalen</span></h2><article class="legalP" id="paragraf-1-ledd-1">EØS-avtalen vedlegg XIII nr. 66gd (forordning EU 2015/1018) om utarbeiding av en liste med klassifisering av tilfeller innen sivil luftfart som omfattes av obligatorisk rapportering i henhold til europaparlaments- og rådsforordning (EU) nr. 376/2014 gjelder som forskrift med de tilpasninger som følger av vedlegg XIII, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2016-07-01-868/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder innenfor norsk område, herunder på Svalbard.</article><article class="legalP" id="paragraf-2-ledd-2">Forskriften gjelder for bakkepersonell på helikopterdekk på innretninger og fartøy innenfor norsk område.</article></article><article class="legalArticle" data-lovdata-URL="LTI/forskrift/2016-07-01-868/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rapporteringsplikt</span></h2><article class="legalP" id="paragraf-3-ledd-1">I tillegg til de som har rapporteringsplikt etter forordning (EU) nr. 376/2014, har fartøysjef for luftfartøy som nevnt i forordning (EF) nr. 216/2008 vedlegg II rapporteringsplikt. For ubemannede luftfartøy under 150 kg er det likevel kun rapporteringsplikt dersom luftfartsulykken eller luftfartshendelsen, eller annet sikkerhetsrelatert tilfelle, resulterte i, eller kunne ha resultert i, fatal eller alvorlig personskade eller et annet luftfartøy enn det ubemannede luftfartøyet var involvert.</article></article><article class="legalArticle" data-lovdata-URL="LTI/forskrift/2016-07-01-868/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvarlig nasjonal myndighet</span></h2><article class="legalP" id="paragraf-4-ledd-1">Luftfartstilsynet er ansvarlig myndighet etter forordning (EU) nr. 376/2014 artikkel 6 nr. 3.</article></article><article class="legalArticle" data-lovdata-URL="LTI/forskrift/2016-07-01-868/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonalt gjennomføringsorgan</span></h2><article class="legalP" id="paragraf-5-ledd-1">Luftfartstilsynet er ansvarlig for gjennomføring av beskyttelsesbestemmelsene som nevnt i forordning (EU) nr. 376/2014 artikkel 16 nr. 12.</article></article><article class="legalArticle" data-lovdata-URL="LTI/forskrift/2016-07-01-868/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Varsling av luftfartsulykker</span></h2><article class="legalP" id="paragraf-6-ledd-1">Inntreffer en luftfartsulykke skal<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">andre besetningsmedlemmer</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">brukeren av luftfartøyet</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">eieren av luftfartøyet</article></article></li><li data-li-identifier="e)" data-name="e)"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">ansatte i flysikringstjenesten</article></article></li><li data-li-identifier="f)" data-name="f)"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">ansatte i bakketjenesten</article></article></li></ul><p class="leddfortsettelse">straks varsle nærmeste enhet av lufttrafikktjenesten, nærmeste politimyndighet eller Hovedredningssentralen om ulykken.</p></article><article class="legalP" id="paragraf-6-ledd-2">Varsel etter første ledd skal gis per telefon eller annet egnet middel, og så langt det er praktisk mulig inneholde opplysninger om<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">luftfartøyets registreringsmerke (og radiokallesignal, hvis forskjellig)</article></article></li><li data-li-identifier="b)" data-name="b)"><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">luftfartøyets type</article></article></li><li data-li-identifier="c)" data-name="c)"><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">tidspunkt for ulykken</article></article></li><li data-li-identifier="d)" data-name="d)"><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">posisjon/sted hvor ulykken har inntruffet angitt i bredde- og lengdegrad eller i forhold til et kjent geografisk punkt, samt opplysninger om terrengforholdene</article></article></li><li data-li-identifier="e)" data-name="e)"><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">eierens eller brukerens navn</article></article></li><li data-li-identifier="f)" data-name="f)"><article class="listArticle" id="paragraf-6-ledd-2-punkt-6"><article class="legalP" id="paragraf-6-ledd-2-punkt-6-ledd-1">fartøysjefens navn, hvordan vedkommende kan kontaktes og fartøysjefens skadetilstand i den grad undersøkelsesmyndigheten bør vite om det</article></article></li><li data-li-identifier="g)" data-name="g)"><article class="listArticle" id="paragraf-6-ledd-2-punkt-7"><article class="legalP" id="paragraf-6-ledd-2-punkt-7-ledd-1">antall personer om bord, antall omkomne, antall alvorlig skadede og lettere skadede</article></article></li><li data-li-identifier="h)" data-name="h)"><article class="listArticle" id="paragraf-6-ledd-2-punkt-8"><article class="legalP" id="paragraf-6-ledd-2-punkt-8-ledd-1">omfanget av skader på luftfartøyet</article></article></li><li data-li-identifier="i)" data-name="i)"><article class="listArticle" id="paragraf-6-ledd-2-punkt-9"><article class="legalP" id="paragraf-6-ledd-2-punkt-9-ledd-1">skade på tredjemanns eiendom</article></article></li><li data-li-identifier="j)" data-name="j)"><article class="listArticle" id="paragraf-6-ledd-2-punkt-10"><article class="legalP" id="paragraf-6-ledd-2-punkt-10-ledd-1">kort beskrivelse av hendelsesforløpet</article></article></li><li data-li-identifier="k)" data-name="k)"><article class="listArticle" id="paragraf-6-ledd-2-punkt-11"><article class="legalP" id="paragraf-6-ledd-2-punkt-11-ledd-1">kort beskrivelse av lokalt vær.</article></article></li></ul></article><article class="legalP" id="paragraf-6-ledd-3">Varslingen må ikke forsinkes på grunn av at enkelte opplysninger mangler.</article></article><article class="legalArticle" data-lovdata-URL="LTI/forskrift/2016-07-01-868/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Varsling av alvorlige luftfartshendelse</span></h2><article class="legalP" id="paragraf-7-ledd-1">Inntreffer en alvorlig luftfartshendelse skal<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">andre besetningsmedlemmer</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">brukeren av luftfartøyet</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">eieren av luftfartøyet</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">ansatte i flysikringstjenesten</article></article></li><li data-li-identifier="f)" data-name="f)"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">ansatte i bakketjenesten</article></article></li></ul><p class="leddfortsettelse">straks varsle Statens havarikommisjon for transport om hendelsen. Er den varslingspliktige hendelsen en lufttrafikkhendelse, plikter fartøysjefen dessuten umiddelbart å varsle den enhet av lufttrafikktjenesten som fartøysjefen står i forbindelse med over radio. Hvis dette ikke er mulig, skal varsling gis over telefon eller over det faste sambandsnettet for luftfarten umiddelbart etter landing.</p></article><article class="legalP" id="paragraf-7-ledd-2">Med lufttrafikkhendelse menes en trafikkrelatert luftfartshendelse som for eksempel en nærpassering («aircraft proximity»), alvorlige vanskeligheter som oppstår fordi fartøysjefen eller lufttrafikktjenesten unnlater å følge gjeldende fremgangsmåte eller avviker fra gjeldende («procedure») samt alvorlige vanskeligheter forårsaket av mangler eller feil ved bakkeinstallasjon eller hjelpemiddel («facility»).</article><article class="legalP" id="paragraf-7-ledd-3">Varsel etter første ledd skal gis per telefon eller annet egnet middel, og, så langt det er praktisk mulig, inneholde opplysninger som nevnt i § 6 andre ledd.</article><article class="legalP" id="paragraf-7-ledd-4">Varslingen må ikke forsinkes på grunn av at enkelte opplysninger mangler.</article></article><article class="legalArticle" data-lovdata-URL="LTI/forskrift/2016-07-01-868/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Varsling av alvorlige tekniske feil</span></h2><article class="legalP" id="paragraf-8-ledd-1">Tekniske feil som er av en slik karakter at det kan bli aktuelt å gjennomføre tiltak på samtlige produkter eller utstyr av en bestemt type, skal snarest mulig varsles til Luftfartstilsynet av<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">andre besetningsmedlemmer</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">vedlikeholdsinstans</article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">brukeren av luftfartøyet</article></article></li><li data-li-identifier="e)" data-name="e)"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">eieren av luftfartøyet</article></article></li></ul><p class="leddfortsettelse">hvis det dreier seg om feil ved et luftfartøy, og av</p><ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">ansatte i flysikringstjenesten</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-7"><article class="legalP" id="paragraf-8-ledd-1-punkt-7-ledd-1">ansatte i bakketjenesten</article></article></li></ul><p class="leddfortsettelse">hvis det dreier seg om feil ved produkter eller utstyr som brukes i slike typer virksomhet.</p></article><article class="legalP" id="paragraf-8-ledd-2">Varsel etter første ledd skal gis per telefon eller annet egnet middel.</article></article><article class="legalArticle" data-lovdata-URL="LTI/forskrift/2016-07-01-868/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsling av hendelser med farlig gods i luftfartøy</span></h2><article class="legalP" id="paragraf-9-ledd-1">Inntrer en irregulær hendelse med farlig gods, når godset er om bord i et luftfartøy, skal<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">brukeren eller eieren av luftfartøyet</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">den som på vegne av bruker forestår lasting eller lossing av fartøyet</article></article></li></ul><p class="leddfortsettelse">snarest mulig varsle nærmeste politimyndighet og brannvesen, og nærmeste enhet av lufttrafikktjenesten.</p></article></article><article class="legalArticle" data-lovdata-URL="LTI/forskrift/2016-07-01-868/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Varsling av kollisjon mv. mellom luftfartøy og fugl</span></h2><article class="legalP" id="paragraf-10-ledd-1">Oppdages kollisjon mellom luftfartøy og fugl under flyging, skal<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">annet besetningsmedlem</article></article></li></ul><p class="leddfortsettelse">snarest mulig varsle den enheten av lufttrafikktjenesten som vedkommende står i forbindelse med over radio. Det samme gjelder dersom det er fare for slik kollisjon.</p></article></article><article class="legalArticle" data-lovdata-URL="LTI/forskrift/2016-07-01-868/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Varsling av ulykker og hendelser med mikrolett fly, fallskjerm, hengeglider og paraglider</span></h2><article class="legalP" id="paragraf-11-ledd-1">Fører en luftfartsulykke til tap av menneskeliv eller alvorlig personskade under flyging med mikrolett fly, ved fallskjermhopping eller under flyging med henge-/paraglider, skal<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">fartøysjefen</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">utøveren</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">den person som er oppnevnt som operativt ansvarlig for angjeldende luftsportsaktivitet</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">eieren av innretningen</article></article></li></ul><p class="leddfortsettelse">snarest mulig varsle nærmeste politimyndighet om ulykken. Det samme gjelder dersom en luftfartshendelse har ført til skade på tredjemanns eiendom.</p></article><article class="legalP" id="paragraf-11-ledd-2">Varsel etter første ledd skal gis per telefon eller annet egnet middel, og, så langt det er praktisk mulig, inneholde opplysninger som nevnt i § 6 andre ledd.</article></article><article class="legalArticle" data-lovdata-URL="LTI/forskrift/2016-07-01-868/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften gjelder fra 1. juli 2016. Fra samme tidspunkt oppheves forskrift 8. desember 2006 nr. 1393 om varslings- og rapporteringsplikt ved luftfartsulykker og luftfartshendelser mv.</article><article class="legalP" id="paragraf-12-ledd-2">Forskriften trer likevel ikke i kraft før departementet bestemmer for så vidt gjelder bruk av fartøy som nevnt i forordning (EF) nr. 216/2008 vedlegg II, bokstav (e) så lenge bruken ikke resulterer i luftfartsulykker med fatal eller alvorlig personskade.</article></article></main></body></html>