<!DOCTYPE html><html lang="no"><head><title>Forskrift om søknads- og rapporteringsfrister for pristilskudd og formidling av pristilskudd i landbrukssektoren</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-07-1458</dd><dt class="dokid">DokumentID</dt><dd class="dokid">LTI/forskrift/2016-12-07-1458</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 15 s 2511</dd><dt class="dateInForce">I kraft fra</dt><dd class="dateInForce">2017-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li><li>forskrift/2008-12-19-1490/§9</li><li>forskrift/2008-12-19-1491/§9</li></ul></dd><dt class="dateOfPublication">Kunngjort</dt><dd class="dateOfPublication">2016-12-09 14:05</dd><dt class="journalNumber">Journalnummer</dt><dd class="journalNumber">2016-1169</dd><dt class="titleShort">Korttittel</dt><dd class="titleShort">Forskrift om frister for pristilskudd mv. i landbrukssektoren</dd><dt class="title">Tittel</dt><dd class="title">Forskrift om søknads- og rapporteringsfrister for pristilskudd og formidling av pristilskudd i landbrukssektoren</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruksdirektoratet 7. desember 2016 med hjemmel i lov 12. mai 1995 nr. 23 om jord (jordlova) § 18 og etter samråd med med Norges Bondelag og Norsk Bonde- og Småbrukarlag, jf. forskrift 19. desember 2008 nr. 1490 om pristilskudd i landbrukssektoren § 9 og forskrift 19. desember 2008 nr. 1491 om formidling av pristilskudd i landbrukssektoren § 9.</dd><dt class="refid">RefID</dt><dd class="refid">forskrift/2016-12-07-1458</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om søknads- og rapporteringsfrister for pristilskudd og formidling av pristilskudd i landbrukssektoren<ul class="tocSubUl"><li>§ 1. Virkeområde</li><li>§ 2. Søknads- og rapporteringsfrister egg</li><li>§ 3. Søknads- og rapporteringsfrist slakt</li><li>§ 4. Søknads- og rapporteringsfrister melk</li><li>§ 5. Søknads- og rapporteringsfrist ull og skinn fra norsk sau</li><li>§ 6. Søknads- og rapporteringsfrist – prisnedskrivingstilskudd for korn</li><li>§ 7. Søknadsfrist for matkorntilskudd</li><li>§ 8. Søknadsfrist for frakttilskudd korn</li><li>§ 9. Søknadsfrist for frakttilskudd for økologisk korn</li><li>§ 10. Rapporteringsfrist for salg av kraftfôr</li><li>§ 11. Utsettelse av søknads- eller rapporteringsfrist</li><li>§ 12. Dispensasjon</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-07-1458" id="dokument"><h1>Forskrift om søknads- og rapporteringsfrister for pristilskudd og formidling av pristilskudd i landbrukssektoren</h1><article class="legalArticle" data-lovdata-URL="LTI/forskrift/2016-12-07-1458/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for søknads- og rapporteringsfrister for ordninger i forskrift 19. desember 2008 nr. 1490 om pristilskudd i landbrukssektoren og forskrift 19. desember 2008 nr. 1491 om formidling av pristilskudd i landbrukssektoren.</article></article><article class="legalArticle" data-lovdata-URL="LTI/forskrift/2016-12-07-1458/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søknads- og rapporteringsfrister egg</span></h2><article class="legalP" id="paragraf-2-ledd-1">Listeførte eggpakkerier må senest den 15. i påfølgende måned rapportere mengden egg som er avregnet måneden før. Dette er også fristen for å søke om frakttilskudd for egg transportert fra produsent til pakkeriet.</article><article class="legalP" id="paragraf-2-ledd-2">Produsenter som har omsatt egg til andre enn listeførte eggpakkerier, må rapportere dette direktesalget til Landbruksdirektoratet senest 1. juni året etter at salget fant sted. Den 1. juni året etter er også fristen for å søke om distriktstilskudd egg for denne omsetningen.</article></article><article class="legalArticle" data-lovdata-URL="LTI/forskrift/2016-12-07-1458/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søknads- og rapporteringsfrist slakt</span></h2><article class="legalP" id="paragraf-3-ledd-1">Slakterier skal senest den 15. i hver måned rapportere slaktemengden for måneden før i tråd med retningslinjene fra Landbruksdirektoratet. Dette er også fristen for å søke om frakttilskudd for transport av slaktedyr.</article><article class="legalP" id="paragraf-3-ledd-2">Slakterier kan for et tidsrom av minst ett års varighet og senest en måned før den ordinære rapporteringsfristen, sende en begrunnet søknad til Landbruksdirektoratet om forhåndsgodkjenning av avvikende rapporteringsperiode. Søknads- og rapporteringsfristene omtalt i første ledd blir i så fall den 15. etter utløpet av hver enkelt rapporteringsperiode.</article></article><article class="legalArticle" data-lovdata-URL="LTI/forskrift/2016-12-07-1458/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknads- og rapporteringsfrister melk</span></h2><article class="legalP" id="paragraf-4-ledd-1">Meierier som formidler pristilskudd, skal rapportere antall liter melk som er levert meieriet hver måned. Fristen for elektronisk rapportering er den 10. i påfølgende måned. Meieriet skal også sende skriftlig oppgave over månedsleveransene til Landbruksdirektoratet senest den 12. i den påfølgende måneden.</article><article class="legalP" id="paragraf-4-ledd-2">Foredlingsforetak som mottar melk direkte fra produsent, skal rapportere sitt salg av lokalt foredlete melkeprodukter til Landbruksdirektoratet senest 1. februar året etter at salget fant sted. Dette er også søknadsfristen for grunn- og distriktstilskudd som produsenten kan få for melk levert til lokal foredling.</article></article><article class="legalArticle" data-lovdata-URL="LTI/forskrift/2016-12-07-1458/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknads- og rapporteringsfrist ull og skinn fra norsk sau</span></h2><article class="legalP" id="paragraf-5-ledd-1">Ullstasjoner og slakterier skal rapportere mengde avregnet ull, pelsskinn, ulne skinn samt villsauskinn fra norsk sau og lam senest den 15. i måneden etter avregningen.</article></article><article class="legalArticle" data-lovdata-URL="LTI/forskrift/2016-12-07-1458/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknads- og rapporteringsfrist – prisnedskrivingstilskudd for korn</span></h2><article class="legalP" id="paragraf-6-ledd-1">Mottaker av prisnedskrivingstilskudd skal senest 30. september samme år som kornåret utløper, rapportere korndata for kjøpt korn. Innrapporteringen skal gjøres elektronisk, og krav til form og elektronisk format fremgår av gjeldende rundskriv for pristilskudd korn og kraftfôr.</article></article><article class="legalArticle" data-lovdata-URL="LTI/forskrift/2016-12-07-1458/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsfrist for matkorntilskudd</span></h2><article class="legalP" id="paragraf-7-ledd-1">Frist for å søke om matkorntilskudd for et kalenderår er senest 15. februar året etter den tilskuddsberettigede produksjonen.</article></article><article class="legalArticle" data-lovdata-URL="LTI/forskrift/2016-12-07-1458/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknadsfrist for frakttilskudd korn</span></h2><article class="legalP" id="paragraf-8-ledd-1">Frist for å søke om frakttilskudd til korn for et kalenderår er senest den 15. februar året etter lastingen av tilskuddsberettiget korn.</article></article><article class="legalArticle" data-lovdata-URL="LTI/forskrift/2016-12-07-1458/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsfrist for frakttilskudd for økologisk korn</span></h2><article class="legalP" id="paragraf-9-ledd-1">Frist for å søke om frakttilskudd for økologisk korn for et kalenderår er senest 15. februar året etter frakten av kornet.</article></article><article class="legalArticle" data-lovdata-URL="LTI/forskrift/2016-12-07-1458/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapporteringsfrist for salg av kraftfôr</span></h2><article class="legalP" id="paragraf-10-ledd-1">Omsetningsledd som tilvirker kraftfôr skal innrapportere alt salg av kraftfôr til husdyrprodusent for hvert kvartal senest den 15. i påfølgende måned, dvs. 15. april, 15. juli, 15. oktober og 15. januar. Salget av kraftfôr skal innrapporteres gjennom Altinn.</article></article><article class="legalArticle" data-lovdata-URL="LTI/forskrift/2016-12-07-1458/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utsettelse av søknads- eller rapporteringsfrist</span></h2><article class="legalP" id="paragraf-11-ledd-1">Landbruksdirektoratet kan innvilge inntil tre ukers fristutsettelse dersom begrunnet søknad om utsettelse sendes Landbruksdirektoratet før den ordinære søknads- eller rapporteringsfristen utløper. Det gis ikke utsettelse for frist for å rapportere salg av kraftfôr etter § 10.</article></article><article class="legalArticle" data-lovdata-URL="LTI/forskrift/2016-12-07-1458/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Landbruksdirektoratet kan gi dispensasjon fra frister i denne forskriften dersom det foreligger særlige forhold og det uttrykkelig er fremmet søknad om slik dispensasjon.</article></article><article class="legalArticle" data-lovdata-URL="LTI/forskrift/2016-12-07-1458/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskriften trer i kraft 1. januar 2017.</article></article></main></body></html>