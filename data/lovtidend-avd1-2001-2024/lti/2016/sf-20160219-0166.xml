<!DOCTYPE html><html lang="no"><head><title>Forskrift om tilskudd til lokale lyd- og bildemedier</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-19-166</dd><dt class="dokid">DokumentID</dt><dd class="dokid">LTI/forskrift/2016-02-19-166</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 3 s 431</dd><dt class="dateInForce">I kraft fra</dt><dd class="dateInForce">2016-02-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-09-07-1108</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-02-23 14:10</dd><dt class="journalNumber">Journalnummer</dt><dd class="journalNumber">2016-0155</dd><dt class="titleShort">Korttittel</dt><dd class="titleShort">Forskrift om tilskudd til lokale lyd- og bildemedier</dd><dt class="title">Tittel</dt><dd class="title">Forskrift om tilskudd til lokale lyd- og bildemedier</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 19. februar 2016 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2016-02-19-166</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til lokale lyd- og bildemedier<ul class="tocSubUl"><li>§ 1. Formål og virkeområde</li><li>§ 2. Målgruppe</li><li>§ 3. Tilskuddsformer</li><li>§ 4. Generelle prioriteringer</li><li>§ 5. Samlet tilskuddstak for tilskudd til ett foretak</li><li>§ 6. Kriterier for vurdering av søknader om tilskudd til digitalisering av lokalradio</li><li>§ 7. Kriterier for vurdering av søknader om tilskudd til nasjonale sammenslutninger av lyd- og bildemedier</li><li>§ 8. Saksbehandling</li><li>§ 9. Fagutvalget</li><li>§ 10. Klageadgang</li><li>§ 11. Kunngjøring</li><li>§ 12. Krav til søknadens form og innhold</li><li>§ 13. Utbetaling av tilskudd</li><li>§ 14. Rapportering fra mottaker</li><li>§ 15. Kontroll</li><li>§ 16. Sanksjoner</li><li>§ 17. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-19-166" id="dokument"><h1>Forskrift om tilskudd til lokale lyd- og bildemedier</h1><article class="legalArticle" data-lovdata-URL="LTI/forskrift/2016-02-19-166/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Tilskuddsordningen har som hovedmål å bidra til mediemangfold, ytringsfrihet og styrking av de lokale lyd- og bildemedienes demokratiske funksjon i samfunnet. Tilskuddsordningen skal stimulere til et kvalitetsorientert og økonomisk livskraftig miljø for lokale medier som når et stort publikum ved å bidra til:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">digitalisering av lokalradio,</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">produksjon av programmer med høy teknisk og innholdsmessig kvalitet,</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">videreutvikling av det enkelte lokalmediets egenart, og</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">kompetanseutvikling og samarbeid mellom ulike lokalmedier.</article></article></li></ul></article></article><article class="legalArticle" data-lovdata-URL="LTI/forskrift/2016-02-19-166/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Tilskudd etter denne forskriften kan gis til:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">lokalkringkastingskonsesjonærer i henhold til kringkastingsloven § 1-1 første ledd bokstav b og § 2-1 første ledd,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">registrerte kringkastere i henhold til kringkastingsloven § 2-1 tredje ledd som hovedsakelig tilbyr innhold rettet mot et lokalt publikum,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">nasjonale sammenslutninger for lokale lyd- og bildemedier, og</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">anleggskonsesjonærer i henhold til kringkastingsloven § 2-2 i digitale lokalradionett.</article></article></li></ul></article></article><article class="legalArticle" data-lovdata-URL="LTI/forskrift/2016-02-19-166/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsformer</span></h2><article class="legalP" id="paragraf-3-ledd-1">Tilskudd etter denne forskriften kan gis i form av:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Investeringstilskudd til digitalisering av lokalradio.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Driftstilskudd til nasjonale sammenslutninger for lokale lyd- og bildemedier.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Driftstilskudd til lokalradioer for etniske og språklige minoritetsgrupper. Det kan maksimalt tildeles 50&#xa0;000 kroner per lokalradio per år.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Prosjekttilskudd til lokale programproduksjoner. Nyskapende ideer vil bli prioritert. Det kan tildeles maksimalt 250&#xa0;000 kroner per prosjekt per tilskuddsår.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Tilskudd til enkeltstående kompetansehevende tiltak. Tiltakene skal kunne tilføre mediet eller medieorganisasjonen kvalitetsmessige forbedringer. Søknader om kvalitetsmessige forbedringer innenfor journalistikk, mediekompetanse, teknisk kompetanse og liknende vil bli prioritert. Det kan tildeles maksimalt 100&#xa0;000 kroner per tiltak per tilskuddsår.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Tilskudd til Utviklingsprosjekter med tiltak som stimulerer til aktivitet som øker lokal programmessig kvalitet og bredde. Dette inkluderer blant annet organisasjonsutvikling, utvikling av nye lokale programkonsepter og ulike lokale samarbeidstiltak. Nyskapende ideer prioriteres. Det kan tildeles maksimalt 100&#xa0;000 kroner per tiltak per tilskuddsår.</article></article></li></ul></article></article><article class="legalArticle" data-lovdata-URL="LTI/forskrift/2016-02-19-166/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelle prioriteringer</span></h2><article class="legalP" id="paragraf-4-ledd-1">Om lag halvparten av midlene som årlig tildeles gjennom tilskuddsordningen skal øremerkes digitalisering av lokalradio, jf. § 3 bokstav a. For øvrig skal det tas særlig hensyn til søknader fra lokalradioer for etniske og språklige minoritetsgrupper, jf. § 3 bokstav c.</article></article><article class="legalArticle" data-lovdata-URL="LTI/forskrift/2016-02-19-166/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Samlet tilskuddstak for tilskudd til ett foretak</span></h2><article class="legalP" id="paragraf-5-ledd-1">Et foretak kan maksimalt motta 200&#xa0;000 euro i tilskudd fra denne eller andre offentlige tilskuddsordninger over en periode på tre regnskapsår.</article><article class="legalP" id="paragraf-5-ledd-2">For vurdering av hva som regnes som et foretak vises det til forskrift 14. november 2008 nr. 1213 om unntak fra notifikasjonsplikt for offentlig støtte § 2.</article></article><article class="legalArticle" data-lovdata-URL="LTI/forskrift/2016-02-19-166/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kriterier for vurdering av søknader om tilskudd til digitalisering av lokalradio</span></h2><article class="legalP" id="paragraf-6-ledd-1">Følgende generelle kriterier gjelder ved behandling av søknader om tilskudd til digitalisering av lokalradio, jf. § 3 bokstav a:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">sannsynligheten for at prosjektet lar seg realisere,</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">senderanleggets forventede dekningsområde,</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">forventet mangfold av lokalradioer som deltar i samarbeidet om utbyggingen, og</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">prioritering av områder der det er et begrenset kommersielt grunnlag for utbygging av digitale lokalradionett.</article></article></li></ul></article></article><article class="legalArticle" data-lovdata-URL="LTI/forskrift/2016-02-19-166/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kriterier for vurdering av søknader om tilskudd til nasjonale sammenslutninger av lyd- og bildemedier</span></h2><article class="legalP" id="paragraf-7-ledd-1">Følgende generelle kriterier vil bli vektlagt ved behandling av søknader om tilskudd til nasjonale sammenslutninger av lyd- og bildemedier, jf. § 3 bokstav b:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">antall medlemmer,</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">eiermessig mangfold blant medlemmene, og</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">organisasjonens aktivitetsnivå basert på budsjett og dokumenterte aktiviteter.</article></article></li></ul></article></article><article class="legalArticle" data-lovdata-URL="LTI/forskrift/2016-02-19-166/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandling</span></h2><article class="legalP" id="paragraf-8-ledd-1">Medietilsynet forvalter tilskuddsordningen.</article><article class="legalP" id="paragraf-8-ledd-2">Vedtak om tilskudd treffes av Medietilsynet etter innstilling fra Fagutvalget for tilskudd til lokale lyd- og bildemedier.</article><article class="legalP" id="paragraf-8-ledd-3">Søknaden vurderes ut fra faglige og økonomiske kriterier og gis som et rundsumtilskudd, fastsatt etter en skjønnsmessig vurdering av hva som er rimelig bidrag fra statens side. Det stilles krav om minimum 20 prosent egenandel.</article><article class="legalP" id="paragraf-8-ledd-4">Tilskuddets størrelse, forutsetninger for utbetaling og øvrige betingelser meddeles søknadsansvarlig i et tilsagnsbrev.</article></article><article class="legalArticle" data-lovdata-URL="LTI/forskrift/2016-02-19-166/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fagutvalget</span></h2><article class="legalP" id="paragraf-9-ledd-1">Fagutvalget for tilskudd til lokale lyd- og billedmedier og dets medlemmer oppnevnes av Medietilsynet.</article><article class="legalP" id="paragraf-9-ledd-2">Fagutvalget består av fem medlemmer og tre varamedlemmer som utnevnes for fire år. To medlemmer med vararepresentanter utnevnes på bakgrunn av teknisk og digital kompetanse. Tre medlemmer, inklusive utvalgets leder med vararepresentant, utnevnes på bakgrunn av lokalmediekompetanse.</article><article class="legalP" id="paragraf-9-ledd-3">Medietilsynet kan fastsette forskrift om utvalgets virksomhet og sammensetning.</article></article><article class="legalArticle" data-lovdata-URL="LTI/forskrift/2016-02-19-166/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h2><article class="legalP" id="paragraf-10-ledd-1">Enkeltvedtak truffet av Medietilsynet etter denne forskriften kan påklages til Klagenemnda for mediesaker (Medieklagenemnda).</article></article><article class="legalArticle" data-lovdata-URL="LTI/forskrift/2016-02-19-166/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kunngjøring</span></h2><article class="legalP" id="paragraf-11-ledd-1">Søknadsfrister kunngjøres i relevante medier. Medietilsynet avgjør om kunngjøring og tildeling av tilskuddsmidler skal skje en eller flere ganger i året.</article></article><article class="legalArticle" data-lovdata-URL="LTI/forskrift/2016-02-19-166/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til søknadens form og innhold</span></h2><article class="legalP" id="paragraf-12-ledd-1">Tilskudd tildeles etter søknad på eget søknadsskjema.</article><article class="legalP" id="paragraf-12-ledd-2">Søker plikter å gi Medietilsynet alle opplysninger som er nødvendig for å behandle søknaden og gjennomføre kontroll med at tilskuddet blir anvendt etter forutsetningen, inkludert informasjon om eventuell annen offentlig støtte som vil være relevant for beregningen av støttetak etter § 5.</article><article class="legalP" id="paragraf-12-ledd-3">Søknadsfristen fastsettes av Medietilsynet. Søknaden må underskrives av søknadsansvarlig og ansvarlig for tiltakene.</article></article><article class="legalArticle" data-lovdata-URL="LTI/forskrift/2016-02-19-166/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling av tilskudd</span></h2><article class="legalP" id="paragraf-13-ledd-1">Prosjekt- og investeringstilskudd utbetales i to rater. Første rate utbetales når tiltak i henhold til § 3 starter opp. Siste rate utbetales når regnskap og rapport er mottatt og kontrollert av Medietilsynet. Dersom tiltakets art og omfang tilsier det, kan Medietilsynet utbetale tilskuddet i sin helhet når tiltak i henhold til § 3 er gjennomført, og regnskap og rapport er mottatt og kontrollert.</article><article class="legalP" id="paragraf-13-ledd-2">Driftstilskuddet utbetales i to rater i det året det søkes om tilskudd. Første rate utbetales ved utsendelse av tilsagnsbrev. Siste rate utbetales i andre halvdel av året, etter at rapport og regnskap er mottatt og kontrollert av Medietilsynet. Tilskuddet kan alternativt utbetales i sin helhet ved årets slutt, etter at rapport og regnskap er mottatt og kontrollert.</article></article><article class="legalArticle" data-lovdata-URL="LTI/forskrift/2016-02-19-166/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Rapportering fra mottaker</span></h2><article class="legalP" id="paragraf-14-ledd-1">Tilskuddsmottaker plikter straks å melde fra til Medietilsynet dersom forutsetningene for tildelingen endres før, eller i løpet av, prosjektperioden.</article><article class="legalP" id="paragraf-14-ledd-2">Tilskuddsmottaker skal så snart som mulig, og senest innen rapporteringsfrist fastsatt i tilsagnsbrevet, oversende Medietilsynet rapport om gjennomføringen av tiltak i henhold til § 3. Rapporten skal gjøre rede for om tiltaket er gjennomført i tråd med forutsetningen for tilskuddet.</article><article class="legalP" id="paragraf-14-ledd-3">Regnskap for tiltak i henhold til § 3 som viser disponering av tilskuddet, sammenholdt med budsjett skal vedlegges rapporten. Regnskapet skal være undertegnet av tilskuddsmottaker. For tilskudd over 200&#xa0;000 kroner skal regnskapet i tillegg være revidert av statsautorisert eller registrert revisor.</article></article><article class="legalArticle" data-lovdata-URL="LTI/forskrift/2016-02-19-166/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll</span></h2><article class="legalP" id="paragraf-15-ledd-1">Medietilsynet har ansvar for kontroll med tilskuddsmottakers rapportering. Kontrollen vil bestå i en generell formalia- og rimelighetskontroll, dvs. at rapporten er signert og attestert og at tallmaterialet ikke virker usannsynlig.</article><article class="legalP" id="paragraf-15-ledd-2">Medietilsynet, departementet og Riksrevisjonen kan iverksette kontroll med at midlene nyttes etter forutsetningene, jf. reglement for økonomistyring i staten § 15 og riksrevisjonsloven § 12 tredje ledd.</article><article class="legalP" id="paragraf-15-ledd-3">Tilskuddsmottaker plikter å oppbevare regnskapet i ti år og skal i denne perioden fremlegge regnskapet på anmodning fra Medietilsynet, departementet eller Riksrevisjonen.</article></article><article class="legalArticle" data-lovdata-URL="LTI/forskrift/2016-02-19-166/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Sanksjoner</span></h2><article class="legalP" id="paragraf-16-ledd-1">Medietilsynet kan kreve hele eller deler av et tilskudd tilbakebetalt dersom tilskuddsmottakeren gir uriktige opplysninger, ikke oppfyller rapporterings- og fremleggelsesplikten etter forskriften her eller ikke overholder de fastsatte betingelsene for å motta tilskuddet.</article><article class="legalP" id="paragraf-16-ledd-2">Ved krav om tilbakebetaling kan det fastsettes rente etter forsinkelsesrenteloven. Fastsatte sanksjoner skal stå i forhold til det aktuelle bruddet på regelverket eller øvrige forutsetninger som tilskuddsmottakeren har gjort seg skyldig i.</article></article><article class="legalArticle" data-lovdata-URL="LTI/forskrift/2016-02-19-166/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-17-ledd-1">Denne forskriften trer i kraft straks. Fra samme tidspunkt oppheves forskrift 7. september 2001 nr. 1108 for tilskudd til lokalkringkastingsformål.</article></article></main></body></html>