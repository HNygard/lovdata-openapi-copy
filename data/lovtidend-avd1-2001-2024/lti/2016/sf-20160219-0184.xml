<!DOCTYPE html><html lang="no"><head><title>Instruks om utredning av statlige tiltak (utredningsinstruksen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-19-184</dd><dt class="dokid">DokumentID</dt><dd class="dokid">LTI/forskrift/2016-02-19-184</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 3 s 439</dd><dt class="dateInForce">I kraft fra</dt><dd class="dateInForce">2016-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-02-18-108</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-02-26 14:00</dd><dt class="lastupdated">Rettet</dt><dd class="lastupdated">2019-03-20 (se nederst)</dd><dt class="journalNumber">Journalnummer</dt><dd class="journalNumber">2016-0174</dd><dt class="titleShort">Korttittel</dt><dd class="titleShort">Utredningsinstruksen</dd><dt class="title">Tittel</dt><dd class="title">Instruks om utredning av statlige tiltak (utredningsinstruksen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. februar 2016 med hjemmel i instruksjonsmyndigheten. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2016-02-19-184</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om utredning av statlige tiltak (utredningsinstruksen)<ul class="tocSubUl"><li>Kapittel 1. Formål, virkeområde og ansvar<ul class="tocSubUl"><li>1-1 Formål</li><li>1-2 Virkeområde</li><li>1-3 Ansvar for utredning</li><li>1-4 Fravikelse av instruksen</li><li>1-5 Ansvar for instruksen</li></ul></li><li>Kapittel. 2 Krav til innhold i beslutningsgrunnlaget<ul class="tocSubUl"><li>2-1 Minimumskravene til utredning</li><li>2-2 Omfang og grundighet</li></ul></li><li>Kapittel 3. Tidlig involvering, foreleggelse og høring<ul class="tocSubUl"><li>3-1 Tidlig involvering</li><li>3-2 Foreleggelse for berørte departementer</li><li>3-3 Høring</li></ul></li><li>4 Kapittel 4. Lover og forskrifter<ul class="tocSubUl"><li>4-1 Utforming av lovforslag og forskrifter</li><li>4-2 Foreleggelse for Justis- og beredskapsdepartementet</li><li>4-3 Regelrådet for næringslivet</li><li>4-4 Foreleggelse for berørte departementer</li><li>4-5 Lovteknisk gjennomgåelse</li><li>4-6 Ikrafttredelse av lover og forskrifter</li><li>4-7 Kunngjøring av forskrifter, ikrafttredelse av lover og sanksjoner av lovvedtak</li></ul></li><li>Kapittel 5. EØS- og Schengen-regelverk<ul class="tocSubUl"><li>5-1 Ansvarsfordeling i EØS- og Schengen-saker</li><li>5-2 Medvirkning</li><li>5-3 Forankring og samordning</li><li>5-4 Norske interesser og posisjoner</li><li>5-5 Innlemmelse og gjennomføring av regelverk</li><li>5-6 EØS- og Schengen-notater</li><li>5-7 Saker mellom Norge og EFTAs overvåkingsorgan (traktatbruddsaker) og innlegg i andre saker for EFTA-domstolen og EU-domstolen</li></ul></li><li>Kapittel 6. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-19-184" id="dokument"><h1>Instruks om utredning av statlige tiltak (utredningsinstruksen)</h1><section class="section" data-name="kap1" id="kapittel-1" data-lovdata-URL="LTI/forskrift/2016-02-19-184/KAPITTEL_1"><h2>Kapittel 1. Formål, virkeområde og ansvar</h2><section class="section" data-name="kap1-1" id="kapittel-1-kapittel-1" data-lovdata-URL="LTI/forskrift/2016-02-19-184/KAPITTEL_1-1"><h3>1-1 Formål</h3><article class="legalP" id="kapittel-1-kapittel-1-ledd-1">Formålet med instruksen er å legge et godt grunnlag for beslutninger om statlige tiltak gjennom å<ul class="defaultList"><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-1"><article class="legalP" id="kapittel-1-kapittel-1-ledd-1-punkt-1-ledd-1">identifisere alternative tiltak</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-2"><article class="legalP" id="kapittel-1-kapittel-1-ledd-1-punkt-2-ledd-1">utrede og vurdere virkningene av aktuelle tiltak</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-3"><article class="legalP" id="kapittel-1-kapittel-1-ledd-1-punkt-3-ledd-1">involvere dem som er berørt av tiltaket, tidlig i utredningsprosessen</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-4"><article class="legalP" id="kapittel-1-kapittel-1-ledd-1-punkt-4-ledd-1">samordne berørte myndigheter.</article></article></li></ul></article><article class="legalP" id="kapittel-1-kapittel-1-ledd-2">Videre er det et formål at Norges deltakelse i EØS- og Schengen-samarbeidet forvaltes på en helhetlig og effektiv måte.</article></section><section class="section" data-name="kap1-2" id="kapittel-1-kapittel-2" data-lovdata-URL="LTI/forskrift/2016-02-19-184/KAPITTEL_1-2"><h3>1-2 Virkeområde</h3><article class="legalP" id="kapittel-1-kapittel-2-ledd-1">Instruksen gjelder for utarbeiding av beslutningsgrunnlag for statlige tiltak som utføres i, eller på oppdrag for, statlige forvaltningsorganer.</article><article class="legalP" id="kapittel-1-kapittel-2-ledd-2">Instruksen gjelder også for arbeid med EØS- og Schengen-regelverk, fra identifisering av nye initiativ i EU og formulering av norske posisjoner til innlemmelse i EØS-avtalen eller Schengen-avtalen og gjennomføring i norsk regelverk.</article><article class="legalP" id="kapittel-1-kapittel-2-ledd-3">Utredningsinstruksen gjelder ikke ved inngåelse av andre internasjonale avtaler.</article><article class="legalP" id="kapittel-1-kapittel-2-ledd-4">Instruksen gjelder ikke når det i lov eller forskrift, eller med hjemmel i lov eller forskrift, er fastsatt særskilte regler.</article></section><section class="section" data-name="kap1-3" id="kapittel-1-kapittel-3" data-lovdata-URL="LTI/forskrift/2016-02-19-184/KAPITTEL_1-3"><h3>1-3 Ansvar for utredning</h3><article class="legalP" id="kapittel-1-kapittel-3-ledd-1">Det forvaltningsorganet som har ansvar for utredningsarbeidet, skal påse at bestemmelsene i instruksen blir fulgt. Hvis det er et offentlig utredningsarbeid, skal nødvendige krav innarbeides i mandatet.</article><article class="legalP" id="kapittel-1-kapittel-3-ledd-2">Departementene har et overordnet ansvar for kvaliteten på beslutningsgrunnlag innenfor egen sektor.</article></section><section class="section" data-name="kap1-4" id="kapittel-1-kapittel-4" data-lovdata-URL="LTI/forskrift/2016-02-19-184/KAPITTEL_1-4"><h3>1-4 Fravikelse av instruksen</h3><article class="legalP" id="kapittel-1-kapittel-4-ledd-1">Reglene i instruksen kan bare fravikes når spesielle forhold gjør det nødvendig. En slik beslutning skal treffes av øverste leder i det ansvarlige forvaltningsorganet. Beslutningen skal være skriftlig og begrunnet og skal følge saken.</article></section><section class="section" data-name="kap1-5" id="kapittel-1-kapittel-5" data-lovdata-URL="LTI/forskrift/2016-02-19-184/KAPITTEL_1-5"><h3>1-5 Ansvar for instruksen</h3><article class="legalP" id="kapittel-1-kapittel-5-ledd-1">Finansdepartementet har ansvaret for å forvalte utredningsinstruksen. Departementet har også ansvar for å gi veiledning om bestemmelsene.</article><article class="legalP" id="kapittel-1-kapittel-5-ledd-2">Justis- og beredskapsdepartementet har ansvaret for å gi veiledning om bestemmelsene i utredningsinstruksen som gjelder for lover og forskrifter.</article><article class="legalP" id="kapittel-1-kapittel-5-ledd-3">Utenriksdepartementet har ansvaret for å gi veiledning om bestemmelsene i utredningsinstruksen som gjelder for arbeidet med EØS- og Schengen-saker.</article></section></section><section class="section" data-name="kap2" id="kapittel-2" data-lovdata-URL="LTI/forskrift/2016-02-19-184/KAPITTEL_2"><h2>Kapittel. 2 Krav til innhold i beslutningsgrunnlaget</h2><section class="section" data-name="kap2-1" id="kapittel-2-kapittel-1" data-lovdata-URL="LTI/forskrift/2016-02-19-184/KAPITTEL_2-1"><h3>2-1 Minimumskravene til utredning</h3><article class="legalP" id="kapittel-2-kapittel-1-ledd-1">En utredning skal besvare følgende spørsmål:<ul class="defaultList"><li data-li-identifier="1" data-name="1"><article class="listArticle" id="kapittel-2-kapittel-1-ledd-1-punkt-1"><article class="legalP" id="kapittel-2-kapittel-1-ledd-1-punkt-1-ledd-1">Hva er problemet, og hva vil vi oppnå?</article></article></li><li data-li-identifier="2" data-name="2"><article class="listArticle" id="kapittel-2-kapittel-1-ledd-1-punkt-2"><article class="legalP" id="kapittel-2-kapittel-1-ledd-1-punkt-2-ledd-1">Hvilke tiltak er relevante?</article></article></li><li data-li-identifier="3" data-name="3"><article class="listArticle" id="kapittel-2-kapittel-1-ledd-1-punkt-3"><article class="legalP" id="kapittel-2-kapittel-1-ledd-1-punkt-3-ledd-1">Hvilke prinsipielle spørsmål reiser tiltakene?</article></article></li><li data-li-identifier="4" data-name="4"><article class="listArticle" id="kapittel-2-kapittel-1-ledd-1-punkt-4"><article class="legalP" id="kapittel-2-kapittel-1-ledd-1-punkt-4-ledd-1">Hva er de positive og negative virkningene av tiltakene, hvor varige er de, og hvem blir berørt?</article></article></li><li data-li-identifier="5" data-name="5"><article class="listArticle" id="kapittel-2-kapittel-1-ledd-1-punkt-5"><article class="legalP" id="kapittel-2-kapittel-1-ledd-1-punkt-5-ledd-1">Hvilket tiltak anbefales, og hvorfor?</article></article></li><li data-li-identifier="6" data-name="6"><article class="listArticle" id="kapittel-2-kapittel-1-ledd-1-punkt-6"><article class="legalP" id="kapittel-2-kapittel-1-ledd-1-punkt-6-ledd-1">Hva er forutsetningene for en vellykket gjennomføring?</article></article></li></ul></article><article class="legalP" id="kapittel-2-kapittel-1-ledd-2">Utredningen skal omfatte virkninger for enkeltpersoner, privat og offentlig næringsvirksomhet, statlig, fylkeskommunal og kommunal forvaltning og andre berørte.</article></section><section class="section" data-name="kap2-2" id="kapittel-2-kapittel-2" data-lovdata-URL="LTI/forskrift/2016-02-19-184/KAPITTEL_2-2"><h3>2-2 Omfang og grundighet</h3><article class="legalP" id="kapittel-2-kapittel-2-ledd-1">Utredningen skal være så omfattende og grundig som nødvendig. Denne vurderingen baseres på om tiltaket reiser viktige prinsipielle spørsmål, hvor vesentlige tiltakets virkninger forventes å bli og den tiden som står til rådighet.</article><article class="legalP" id="kapittel-2-kapittel-2-ledd-2">Dersom tiltaket berører prinsipielle spørsmål, skal utredningen drøfte disse på en balansert, systematisk og helhetlig måte.</article><article class="legalP" id="kapittel-2-kapittel-2-ledd-3">Når det skal utredes tiltak som man forventer gir vesentlige nytte- eller kostnadsvirkninger, herunder vesentlige budsjettmessige virkninger for staten, skal det gjennomføres en analyse i samsvar med gjeldende rundskriv for samfunnsøkonomiske analyser. I slike analyser skal det være et nullalternativ.</article><article class="legalP" id="kapittel-2-kapittel-2-ledd-4">Utredning av EU-regelverk som er under arbeid i EU, og som skal innlemmes i EØS-avtalen eller Schengen-avtalen og gjennomføres i norsk rett, skal tilpasses de prosedyrer, frister og krav som følger av EØS- og Schengen-samarbeidet, jf. kapittel 5.</article></section></section><section class="section" data-name="kap3" id="kapittel-3" data-lovdata-URL="LTI/forskrift/2016-02-19-184/KAPITTEL_3"><h2>Kapittel 3. Tidlig involvering, foreleggelse og høring</h2><section class="section" data-name="kap3-1" id="kapittel-3-kapittel-1" data-lovdata-URL="LTI/forskrift/2016-02-19-184/KAPITTEL_3-1"><h3>3-1 Tidlig involvering</h3><article class="legalP" id="kapittel-3-kapittel-1-ledd-1">Berørte departementer skal involveres så tidlig som mulig i utredningsprosessen. Andre som er berørt av tiltaket, skal involveres tidlig så langt dette er hensiktsmessig.</article><article class="legalP" id="kapittel-3-kapittel-1-ledd-2">Når ny EØS- og Schengen-relevant politikk og nytt regelverk planlegges og utvikles i EU, skal ansvarlig departement involvere andre berørte departementer i dette arbeidet, jf. kapittel 5.</article><article class="legalP" id="kapittel-3-kapittel-1-ledd-3">Før et offentlig utvalgsarbeid settes i gang, skal utkast til mandat først forelegges berørte departementer.</article></section><section class="section" data-name="kap3-2" id="kapittel-3-kapittel-2" data-lovdata-URL="LTI/forskrift/2016-02-19-184/KAPITTEL_3-2"><h3>3-2 Foreleggelse for berørte departementer</h3><article class="legalP" id="kapittel-3-kapittel-2-ledd-1">Ansvarlig departement skal forelegge alle forslag til tiltak med vesentlige virkninger for berørte departementer. Forslag til lov og forskrift skal alltid forelegges berørte departementer. Foreleggelse skal skje før forslaget legges ut på høring. Kravet om foreleggelse gjelder ikke for offentlige utredninger (NOU).</article><article class="legalP" id="kapittel-3-kapittel-2-ledd-2">Tiltak som får vesentlige budsjettmessige virkninger for staten, skal forelegges Finansdepartementet. Tiltak som får vesentlige virkninger for kommunene eller fylkeskommunene, skal forelegges Kommunal- og moderniseringsdepartementet. Tiltak som får vesentlige virkninger for næringslivet, skal forelegges Nærings- og fiskeridepartementet.</article><article class="legalP" id="kapittel-3-kapittel-2-ledd-3">Utkast til meldinger til Stortinget (Meld. St.) og proposisjoner med forslag til stortingsvedtak (Prop. S) skal forelegges berørte departementer før utkast legges fram for regjeringen. Utkast til meldinger til Stortinget og proposisjoner med forslag til stortingsvedtak som har vesentlige virkninger for kommunene eller fylkeskommunene, skal forelegges Kommunal- og moderniseringsdepartementet til uttalelse.</article><article class="legalP" id="kapittel-3-kapittel-2-ledd-4">Forleggelse etter dette punktet gjelder ikke budsjettproposisjoner og heller ikke meldinger til Stortinget som legges fram rutinemessig og til informasjon. Slike dokumenter skal likevel forelegges Finansdepartementet.</article><article class="legalP" id="kapittel-3-kapittel-2-ledd-5">Frist for uttalelse skal være minst tre uker hvis ikke annet er avtalt mellom departementene.</article></section><section class="section" data-name="kap3-3" id="kapittel-3-kapittel-3" data-lovdata-URL="LTI/forskrift/2016-02-19-184/KAPITTEL_3-3"><h3>3-3 Høring</h3><article class="legalP" id="kapittel-3-kapittel-3-ledd-1">Offentlige utredninger, forslag til lov og forskrift og forslag til tiltak med vesentlige virkninger skal normalt legges ut på høring. Høringene skal være åpne for innspill fra alle. Høringsfristen skal tilpasses omfanget av tiltaket og hvor viktig det er. Høringsfristen skal normalt være tre måneder, og ikke mindre enn seks uker.</article><article class="legalP" id="kapittel-3-kapittel-3-ledd-2">Høring kan unnlates dersom den<ul class="defaultList"><li data-li-identifier="-" data-name="-"><article class="listArticle" id="kapittel-3-kapittel-3-ledd-2-punkt-1"><article class="legalP" id="kapittel-3-kapittel-3-ledd-2-punkt-1-ledd-1">ikke vil være praktisk gjennomførbar</article></article></li><li data-li-identifier="-" data-name="-"><article class="listArticle" id="kapittel-3-kapittel-3-ledd-2-punkt-2"><article class="legalP" id="kapittel-3-kapittel-3-ledd-2-punkt-2-ledd-1">kan vanskeliggjøre gjennomføringen av tiltaket eller</article></article></li><li data-li-identifier="-" data-name="-"><article class="listArticle" id="kapittel-3-kapittel-3-ledd-2-punkt-3"><article class="legalP" id="kapittel-3-kapittel-3-ledd-2-punkt-3-ledd-1">må anses som åpenbart unødvendig.</article></article></li></ul></article><article class="legalP" id="kapittel-3-kapittel-3-ledd-3">En beslutning om å unnlate høring skal treffes av øverste leder i det ansvarlige forvaltningsorganet. Beslutningen skal være skriftlig og begrunnet, og skal følge saken.</article><article class="legalP" id="kapittel-3-kapittel-3-ledd-4">Hvis høringsuttalelsene eller andre forhold fører til vesentlige endringer i forslaget, skal det reviderte forslaget legges ut på ny høring.</article><article class="legalP" id="kapittel-3-kapittel-3-ledd-5">Forslag til tiltak som er unntatt offentlighet etter offentlighetsloven, skal ikke høres.</article><article class="legalP" id="kapittel-3-kapittel-3-ledd-6">Når Europakommisjonen har foreslått nytt regelverk som kan ha vesentlig betydning for Norge, skal det ansvarlige forvaltningsorganet sørge for å gjøre forslaget offentlig tilgjengelig uten ugrunnet opphold. Berørte parter skal normalt høres før en norsk posisjon foreligger i saken. Forslag til gjennomføring av vedtatt EØS- og Schengen-regelverk i Norge skal høres:<ul class="defaultList"><li data-li-identifier="-" data-name="-"><article class="listArticle" id="kapittel-3-kapittel-3-ledd-6-punkt-1"><article class="legalP" id="kapittel-3-kapittel-3-ledd-6-punkt-1-ledd-1">dersom regelverket ikke har vært på høring på forslagsstadiet</article></article></li><li data-li-identifier="-" data-name="-"><article class="listArticle" id="kapittel-3-kapittel-3-ledd-6-punkt-2"><article class="legalP" id="kapittel-3-kapittel-3-ledd-6-punkt-2-ledd-1">dersom regelverket er vesentlig endret siden høring på forslagsstadiet</article></article></li><li data-li-identifier="-" data-name="-"><article class="listArticle" id="kapittel-3-kapittel-3-ledd-6-punkt-3"><article class="legalP" id="kapittel-3-kapittel-3-ledd-6-punkt-3-ledd-1">dersom det er valgmuligheter knyttet til gjennomføringen.</article></article></li></ul></article><article class="legalP" id="kapittel-3-kapittel-3-ledd-7">Høringsfristen i EØS- og Schengen-saker skal tilpasses den tiden som står til rådighet, og kan være kortere enn seks uker.</article></section></section><section class="section" data-name="kap4" id="kapittel-4" data-lovdata-URL="LTI/forskrift/2016-02-19-184/KAPITTEL_4"><h2>4 Kapittel 4. Lover og forskrifter</h2><section class="section" data-name="kap4-1" id="kapittel-4-kapittel-1" data-lovdata-URL="LTI/forskrift/2016-02-19-184/KAPITTEL_4-1"><h3>4-1 Utforming av lovforslag og forskrifter</h3><article class="legalP" id="kapittel-4-kapittel-1-ledd-1">Lovforslag og forskrifter skal utformes med utgangspunkt i Justis- og beredskapsdepartementets veileder «Lovteknikk og lovforberedelse».</article></section><section class="section" data-name="kap4-2" id="kapittel-4-kapittel-2" data-lovdata-URL="LTI/forskrift/2016-02-19-184/KAPITTEL_4-2"><h3>4-2 Foreleggelse for Justis- og beredskapsdepartementet</h3><article class="legalP" id="kapittel-4-kapittel-2-ledd-1">Før det blir satt i gang større lovarbeider eller andre lovarbeider som kan reise lovstrukturspørsmål, skal saken forelegges Justis- og beredskapsdepartementet.</article></section><section class="section" data-name="kap4-3" id="kapittel-4-kapittel-3" data-lovdata-URL="LTI/forskrift/2016-02-19-184/KAPITTEL_4-3"><h3>4-3 Regelrådet for næringslivet</h3><article class="legalP" id="kapittel-4-kapittel-3-ledd-1">Når forslag til lov og forskrift som er særlig relevant for næringslivet legges ut på høring, jf. punkt 3-3, skal Regelrådet for næringslivet informeres om høringen.</article><article class="legalP" id="kapittel-4-kapittel-3-ledd-2">Ansvarlig forvaltningsorgan skal uten ugrunnet opphold gjøre Regelrådets uttalelse offentlig tilgjengelig.</article></section><section class="section" data-name="kap4-4" id="kapittel-4-kapittel-4" data-lovdata-URL="LTI/forskrift/2016-02-19-184/KAPITTEL_4-4"><h3>4-4 Foreleggelse for berørte departementer</h3><article class="legalP" id="kapittel-4-kapittel-4-ledd-1">Ferdig utkast til proposisjoner til Stortinget med forslag til lovvedtak (Prop. L og Prop. LS) skal forelegges berørte departementer før utkastet legges fram for regjeringen. Utkast til proposisjoner til Stortinget med forslag til lovvedtak som har vesentlige virkninger for kommunene eller fylkeskommunene, skal forelegges Kommunal- og moderniseringsdepartementet til uttalelse.</article><article class="legalP" id="kapittel-4-kapittel-4-ledd-2">Frist for uttalelse skal være minst tre uker hvis ikke annet er avtalt mellom departementene.</article></section><section class="section" data-name="kap4-5" id="kapittel-4-kapittel-5" data-lovdata-URL="LTI/forskrift/2016-02-19-184/KAPITTEL_4-5"><h3>4-5 Lovteknisk gjennomgåelse</h3><article class="legalP" id="kapittel-4-kapittel-5-ledd-1">Ferdig utkast til lovproposisjon skal forelegges Lovavdelingen i Justis- og beredskapsdepartementet for lovteknisk gjennomgåelse. Dette gjelder ikke for skattelovforslag.</article><article class="legalP" id="kapittel-4-kapittel-5-ledd-2">Den lovtekniske gjennomgåelsen skal normalt utføres samtidig med departementsforeleggelsen av proposisjonsutkast ifølge punkt 4-4, og med samme frist hvis ikke annet er avtalt med Lovavdelingen.</article></section><section class="section" data-name="kap4-6" id="kapittel-4-kapittel-6" data-lovdata-URL="LTI/forskrift/2016-02-19-184/KAPITTEL_4-6"><h3>4-6 Ikrafttredelse av lover og forskrifter</h3><article class="legalP" id="kapittel-4-kapittel-6-ledd-1">Lover og forskrifter av betydning for privat og offentlig forretningsvirksomhet skal normalt tre i kraft fra et årsskifte.</article><article class="legalP" id="kapittel-4-kapittel-6-ledd-2">Dette gjelder ikke for gjennomføring av EØS- og Schengen-regelverk eller regelverk som følger av andre internasjonale avtaler der fristen for å gjennomføre regelverket gjør det nødvendig å sette et annet tidspunkt for når regelverket skal tre i kraft.</article></section><section class="section" data-name="kap4-7" id="kapittel-4-kapittel-7" data-lovdata-URL="LTI/forskrift/2016-02-19-184/KAPITTEL_4-7"><h3>4-7 Kunngjøring av forskrifter, ikrafttredelse av lover og sanksjoner av lovvedtak</h3><article class="legalP" id="kapittel-4-kapittel-7-ledd-1">Samme dag som en forskrift vedtas eller stadfestes, skal forskriften sendes Norsk Lovtidend v/Lovdata for kunngjøring, jf. forvaltningsloven 10. februar 1967 § 38 og § 39.</article><article class="legalP" id="kapittel-4-kapittel-7-ledd-2">Beslutninger om ikrafttredelse av lover og sanksjoner av lovvedtak skal samme dag sendes Norsk Lovtidend v/Lovdata for kunngjøring.</article></section></section><section class="section" data-name="kap5" id="kapittel-5" data-lovdata-URL="LTI/forskrift/2016-02-19-184/KAPITTEL_5"><h2>Kapittel 5. EØS- og Schengen-regelverk</h2><section class="section" data-name="kap5-1" id="kapittel-5-kapittel-1" data-lovdata-URL="LTI/forskrift/2016-02-19-184/KAPITTEL_5-1"><h3>5-1 Ansvarsfordeling i EØS- og Schengen-saker</h3><article class="legalP" id="kapittel-5-kapittel-1-ledd-1">Departementene skal sørge for at sakene forberedes, at berørte parter høres, at norske posisjoner utformes og fremmes, og at beslutninger fattet i EØS-organene, gjennomføres nasjonalt.</article></section><section class="section" data-name="kap5-2" id="kapittel-5-kapittel-2" data-lovdata-URL="LTI/forskrift/2016-02-19-184/KAPITTEL_5-2"><h3>5-2 Medvirkning</h3><article class="legalP" id="kapittel-5-kapittel-2-ledd-1">Departementene med underliggende virksomheter skal innenfor sine ansvarsområder så tidlig som mulig identifisere prosesser som blir forberedt i EU, og som er av vesentlig betydning for Norge. Norske vurderinger og synspunkter skal da spilles inn til EUs politikk- og regelverksutforming.</article></section><section class="section" data-name="kap5-3" id="kapittel-5-kapittel-3" data-lovdata-URL="LTI/forskrift/2016-02-19-184/KAPITTEL_5-3"><h3>5-3 Forankring og samordning</h3><article class="legalP" id="kapittel-5-kapittel-3-ledd-1">Generelle, administrative og horisontale EØS-spørsmål skal samordnes i Koordineringsutvalget for EØS-saker. Departementene skal sørge for at EØS-saker på deres respektive områder normalt behandles i spesialutvalgene. Schengen-saker skal samordnes i Koordineringsutvalget for justis- og innenrikssaker og i tilhørende spesialutvalg.</article></section><section class="section" data-name="kap5-4" id="kapittel-5-kapittel-4" data-lovdata-URL="LTI/forskrift/2016-02-19-184/KAPITTEL_5-4"><h3>5-4 Norske interesser og posisjoner</h3><article class="legalP" id="kapittel-5-kapittel-4-ledd-1">Når ny EØS- og Schengen-relevant politikk og nytt relevant regelverk planlegges og utvikles i EU, skal saker som kan ha vesentlig betydning for norske interesser, identifiseres, vurderes og samordnes så tidlig som mulig.</article><article class="legalP" id="kapittel-5-kapittel-4-ledd-2">Når Europakommisjonen har fremmet forslag til regelverk som kan ha vesentlig betydning, skal ansvarlig departement sørge for at en foreløpig norsk posisjon foreligger raskest mulig og normalt senest innen tre måneder etter at forslaget ble publisert. Om en regjeringsbehandling kreves, skal den skje innen denne fristen.</article><article class="legalP" id="kapittel-5-kapittel-4-ledd-3">Norsk posisjon videreutvikles og justeres etter behov i takt med beslutningsprosessen i EU.</article><article class="legalP" id="kapittel-5-kapittel-4-ledd-4">Ansvarlig departement skal involvere andre berørte departementer i dette arbeidet på en hensiktsmessig måte. Vi viser til de særskilte kravene til utredning og høring som gjelder når det skal utarbeides norsk posisjon, i kapittel 2 og 3.</article></section><section class="section" data-name="kap5-5" id="kapittel-5-kapittel-5" data-lovdata-URL="LTI/forskrift/2016-02-19-184/KAPITTEL_5-5"><h3>5-5 Innlemmelse og gjennomføring av regelverk</h3><article class="legalP" id="kapittel-5-kapittel-5-ledd-1">Ansvarlig departement skal sørge for at EØS-relevant EU-regelverk innlemmes i EØS-avtalen på en effektiv måte. Arbeidet skal starte så tidlig som mulig for å legge til rette for at nytt regelverk i EU-statene og EØS/EFTA-statene blir satt i verk til samme tid, så langt det er mulig, og i tråd med de tidsfristene som er fastsatt i fellesskap av EØS- og EFTA-statene. Norge skal bidra til at EØS-komiteen normalt kan fatte vedtak om å innlemme nytt regelverk i EØS-avtalen innen seks måneder etter at regelverket er vedtatt i EU.</article><article class="legalP" id="kapittel-5-kapittel-5-ledd-2">Arbeid med nødvendig lov- eller forskriftsendring for å gjennomføre EØS-regelverk skal starte i god tid før vedtak i EØS-komiteen om innlemmelse i EØS-avtalen.</article><article class="legalP" id="kapittel-5-kapittel-5-ledd-3">I saker hvor utredningen identifiserer særlige problemstillinger av rettslig, institusjonell eller faglig karakter, skal disse avklares så tidlig som mulig. Ansvarlig departement skal sørge for å involvere berørte departementer og Utenriksdepartementet på et tidlig tidspunkt for å sikre effektiv samordning. Saker som reiser særskilte spørsmål om EØS-relevans, skal på et tidlig stadium legges fram for Utenriksdepartementet for uttalelse.</article><article class="legalP" id="kapittel-5-kapittel-5-ledd-4">Saker på justis- og innenriksområdet skal behandles i tråd med bestemmelsene ovenfor og skal følge de prosedyrene og tidsfristene som følger av Schengen-samarbeidet.</article></section><section class="section" data-name="kap5-6" id="kapittel-5-kapittel-6" data-lovdata-URL="LTI/forskrift/2016-02-19-184/KAPITTEL_5-6"><h3>5-6 EØS- og Schengen-notater</h3><article class="legalP" id="kapittel-5-kapittel-6-ledd-1">EØS-notater skal utarbeides for alle EØS-relevante rettsakter som er vedtatt av EU, og normalt også for forslag til nye EØS-relevante EU-rettsakter. Notater skal på samme måte utarbeides for Schengen- og Dublin-relevante rettsakter.</article></section><section class="section" data-name="kap5-7" id="kapittel-5-kapittel-7" data-lovdata-URL="LTI/forskrift/2016-02-19-184/KAPITTEL_5-7"><h3>5-7 Saker mellom Norge og EFTAs overvåkingsorgan (traktatbruddsaker) og innlegg i andre saker for EFTA-domstolen og EU-domstolen</h3><article class="legalP" id="kapittel-5-kapittel-7-ledd-1">EØS-rettslig utvalg skal behandle norske traktatbruddsaker og innlegg i andre saker for EFTA-domstolen og EU-domstolen. Dette gjelder ikke dersom ansvarlig departement og Utenriksdepartementet mener at behandling i utvalget er åpenbart unødvendig.</article><article class="legalP" id="kapittel-5-kapittel-7-ledd-2">Hvis det blir lagt fram saker fra norske domstoler for EFTA-domstolen der staten er part med Regjeringsadvokaten som prosessfullmektig, holdes møtet i EØS-rettslig utvalg dersom ansvarlig departement, Utenriksdepartementet eller Regjeringsadvokaten finner dette nødvendig.</article></section></section><section class="section" data-name="kap6" id="kapittel-6" data-lovdata-URL="LTI/forskrift/2016-02-19-184/KAPITTEL_6"><h2>Kapittel 6. Ikrafttredelse</h2><article class="legalP" id="kapittel-6-ledd-1">Instruksen trer i kraft 1. mars 2016. Fra samme tid oppheves instruks 18. februar 2000 nr. 108 om utredning av konsekvenser, foreleggelse og høring ved arbeidet med offentlige utredninger, forskrifter, proposisjoner og meldinger til Stortinget.</article></section><section class="section" id="kapittel-7" data-lovdata-URL="LTI/forskrift/2016-02-19-184/KAPITTEL_7"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2019-03-20" data-gazette-note-type="rettelse"><article class="defaultP">Overskriften til kapittel 2 skal lyde:</article> <article class="defaultP" margin-top="true"><i>Kapittel 2.</i> Krav til innhold i beslutningsgrunnlaget</article> <article class="defaultP" margin-top="true">Overskriften til kapittel 4 skal lyde:</article> <article class="defaultP" margin-top="true"><i>Kapittel</i> 4. Lover og forskrifter</article></article></section></main></body></html>