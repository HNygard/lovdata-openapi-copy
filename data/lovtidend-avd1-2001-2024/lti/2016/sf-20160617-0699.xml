<!DOCTYPE html><html lang="no"><head><title>Forskrift om sykkelritt på veg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-06-17-699</dd><dt class="dokid">DokumentID</dt><dd class="dokid">LTI/forskrift/2016-06-17-699</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 9 s 1380</dd><dt class="dateInForce">I kraft fra</dt><dd class="dateInForce">2016-06-17</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-04-07-396</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§7b</li></ul></dd><dt class="dateOfPublication">Kunngjort</dt><dd class="dateOfPublication">2016-06-20 15:15</dd><dt class="journalNumber">Journalnummer</dt><dd class="journalNumber">2016-0619</dd><dt class="titleShort">Korttittel</dt><dd class="titleShort">Forskrift om sykkelritt på veg</dd><dt class="title">Tittel</dt><dd class="title">Forskrift om sykkelritt på veg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 17. juni 2016 med hjemmel i lov 18. juni 1965 nr. 4 om vegtrafikk (vegtrafikkloven) § 7b.</dd><dt class="refid">RefID</dt><dd class="refid">forskrift/2016-06-17-699</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sykkelritt på veg<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Regler for sykkelritt</li><li>§ 4. Vedtaksmyndighet</li><li>§ 5. Søknad mv.</li><li>§ 6. Vakthold</li><li>§ 7. Opplæring for vakter</li><li>§ 8. Vegoppmerking</li><li>§ 9. Rittarrangørens ansvar</li><li>§ 10. Tilbakekall av kompetansebevis</li><li>§ 11. Overgangsbestemmelser</li><li>§ 12. Ikrafttreden mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2016-06-17-699" id="dokument"><h1>Forskrift om sykkelritt på veg</h1><article class="legalArticle" data-lovdata-URL="LTI/forskrift/2016-06-17-699/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å gi god trafikksikkerhet både for syklende som deltar i sykkelritt på veg, samt god trafikksikkerhet og nødvendig framkommelighet for andre trafikanter mens sykkelrittet pågår.</article></article><article class="legalArticle" data-lovdata-URL="LTI/forskrift/2016-06-17-699/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Sykkelritt:</i> Ethvert arrangement for syklende på veg som helt eller delvis er åpen for alminnelig ferdsel, hvor deltagerne følger en fastlagt rute, og hvor det skilles mellom deltagerne innbyrdes ved hjelp av tidtaking og/eller annen form for rangering, eller hvor det er fastsatt maksimaltid. I tvilstilfelle avgjør vedtaksmyndigheten etter § 4 ved enkeltvedtak om denne forskrift kommer til anvendelse.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Løypevakt:</i> Person med trafikalt grunnkurs og fastsatt opplæring, eller person over 18 år med fastsatt opplæring, og med oppgave å informere publikum og ryttere om sykkelrittet og informere om det som er fastsatt etter skiltplanen.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Stasjonær vakt:</i> Person over 18 år med fastsatt opplæring og kompetansebevis for trafikkregulering, jf. § 7.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Mobil vakt:</i> Person over 25 år med fastsatt opplæring og kompetansebevis for trafikkregulering og bruk av motorsykkel i forbindelse med avvikling av sykkelritt, jf. § 7. Mobil vakt har bare anledning til å regulere trafikk når de står i ro.</article></article></li></ul></article></article><article class="legalArticle" data-lovdata-URL="LTI/forskrift/2016-06-17-699/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regler for sykkelritt</span></h2><article class="legalP" id="paragraf-3-ledd-1">Sykkelritt er forbudt uten tillatelse etter § 4.</article><article class="legalP" id="paragraf-3-ledd-2">Vegtrafikkloven gjelder for deltagere i sykkelritt, vakter, funksjonærer og andre som yter service til deltagere såfremt ikke annet fremkommer i vedtaket, jf. § 4. I vedtak om tillatelse til sykkelritt kan det gis unntak fra bestemmelser i eller gitt i medhold av vegtrafikkloven § 4, § 5 og § 6 i den grad det er forsvarlig og nødvendig. Hver enkelt deltager og andre involverte er i alle tilfeller ansvarlig for at vegtrafikklovens § 3 overholdes.</article><article class="legalP" id="paragraf-3-ledd-3">Ved sykkelritt skal rittarrangøren stille ledsagerbiler som varsler med blinkende gult lys til alle sider, i det antall regionvegkontoret og/eller politiet finner det nødvendig. Ledsagerbil i front skal være utstyrt med skilt på taket med teksten «SYKKELRITT PÅGÅR». Skilt tildekkes eller demonteres når det ikke er i bruk. Annen form for varsling på kjøretøy er forbudt, herunder bruk av nødsignallys under kjøring.</article></article><article class="legalArticle" data-lovdata-URL="LTI/forskrift/2016-06-17-699/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vedtaksmyndighet</span></h2><article class="legalP" id="paragraf-4-ledd-1">Regionvegkontoret er vedtaksmyndighet for tillatelse til sykkelritt.</article><article class="legalP" id="paragraf-4-ledd-2">Regionvegkontoret innhenter uttalelse fra politiet om sykkelrittet før det fattes vedtak. Politiet beslutter om vakter etter § 2 bokstav c) og d) kan benyttes til trafikkregulering, herunder antall og plassering. Politiet beslutter også eventuell bruk av polititjenestemenn.</article><article class="legalP" id="paragraf-4-ledd-3">Vegdirektoratet er klageinstans for regionvegkontorets vedtak.</article></article><article class="legalArticle" data-lovdata-URL="LTI/forskrift/2016-06-17-699/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad mv.</span></h2><article class="legalP" id="paragraf-5-ledd-1">Søknad som nevnt i § 4, skal fremmes senest 4 måneder før konkurransen. Søknad innkommet etter fristen, behandles bare i den utstrekning saken likevel kan gis en betryggende vurdering.</article><article class="legalP" id="paragraf-5-ledd-2">Skal sykkelritt foregå innenfor en region, sendes søknad til regionvegkontoret. Ved sykkelritt som går gjennom flere regioner, skal søknad sendes til hvert regionvegkontor som behandler søknaden for sin region. Gjenpart av søknad sendes til alle berørte politidistrikt.</article><article class="legalP" id="paragraf-5-ledd-3">Søknaden skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">navn og adresse på rittarrangør samt navn, adresse og mobiltelefonnummer til rittleder og vaktsjef</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">opplysning om sykkelrittets art og tidsrom for gjennomføringen</article></article></li><li data-li-identifier="c)" data-name="c)"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">beskrivelse av strekningen og start- og målområde med vedlagt kart og forslag til skiltplan</article></article></li><li data-li-identifier="d)" data-name="d)"><article class="listArticle" id="paragraf-5-ledd-3-punkt-4"><article class="legalP" id="paragraf-5-ledd-3-punkt-4-ledd-1">opplysning om beregnet antall startende, startmåte, startmellomrom mellom deltakerne og eventuelle puljestørrelser</article></article></li><li data-li-identifier="e)" data-name="e)"><article class="listArticle" id="paragraf-5-ledd-3-punkt-5"><article class="legalP" id="paragraf-5-ledd-3-punkt-5-ledd-1">risikovurdering for aktuelle faremomenter for ryttere, vakter og andre trafikanter</article></article></li><li data-li-identifier="f)" data-name="f)"><article class="listArticle" id="paragraf-5-ledd-3-punkt-6"><article class="legalP" id="paragraf-5-ledd-3-punkt-6-ledd-1">beskrive ulemper for særskilt berørte i nabolaget langs rittet, samt ulemper for nødetater og kollektivtrafikk i området</article></article></li><li data-li-identifier="g)" data-name="g)"><article class="listArticle" id="paragraf-5-ledd-3-punkt-7"><article class="legalP" id="paragraf-5-ledd-3-punkt-7-ledd-1">opplysninger om veger eller deler av veger som ønskes stengt og til hvilke tider dette er ønskelig</article></article></li><li data-li-identifier="h)" data-name="h)"><article class="listArticle" id="paragraf-5-ledd-3-punkt-8"><article class="legalP" id="paragraf-5-ledd-3-punkt-8-ledd-1">forslag til særskilte trafikkreguleringer og trafikksikkerhetstiltak</article></article></li><li data-li-identifier="i)" data-name="i)"><article class="listArticle" id="paragraf-5-ledd-3-punkt-9"><article class="legalP" id="paragraf-5-ledd-3-punkt-9-ledd-1">opplysning om områder som skal reserveres for parkering og publikum og hvordan disse områdene kommer til å avsperres og bevoktes</article></article></li><li data-li-identifier="j)" data-name="j)"><article class="listArticle" id="paragraf-5-ledd-3-punkt-10"><article class="legalP" id="paragraf-5-ledd-3-punkt-10-ledd-1">skriftlig tillatelse fra alle vegholdere og eiendomsbesittere om eventuell stenging av veg</article></article></li><li data-li-identifier="k)" data-name="k)"><article class="listArticle" id="paragraf-5-ledd-3-punkt-11"><article class="legalP" id="paragraf-5-ledd-3-punkt-11-ledd-1">oversikt over ønsket bruk av godkjente vakter og/eller polititjenestemenn, med plassering</article></article></li><li data-li-identifier="l)" data-name="l)"><article class="listArticle" id="paragraf-5-ledd-3-punkt-12"><article class="legalP" id="paragraf-5-ledd-3-punkt-12-ledd-1">eventuelt begrunnet behov for unntak fra vegtrafikkloven § 4, § 5 og § 6.</article></article></li></ul></article><article class="legalP" id="paragraf-5-ledd-4">Regionvegkontoret kan kreve nærmere opplysninger og kan sette de vilkår for konkurransen som tjener hensynet til sikkerhet, miljø og trafikkavvikling.</article></article><article class="legalArticle" data-lovdata-URL="LTI/forskrift/2016-06-17-699/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vakthold</span></h2><article class="legalP" id="paragraf-6-ledd-1">Rittarrangøren skal sette ut vakter i det antall og med den plassering som framgår av vedtaket. Vaktene må ikke være slik antrukket at de kan forveksles med polititjenestemenn, men likevel slik at antrekket skiller dem ut fra andre trafikanter. Stasjonære og mobile vakter skal bære synlig kompetansebevis.</article><article class="legalP" id="paragraf-6-ledd-2">Navneliste med opplysninger om stasjonære og mobile vakter skal være innsendt regionvegkontoret senest før rittstart.</article><article class="legalP" id="paragraf-6-ledd-3">Vaktene står under rittarrangørens ledelse.</article></article><article class="legalArticle" data-lovdata-URL="LTI/forskrift/2016-06-17-699/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplæring for vakter</span></h2><article class="legalP" id="paragraf-7-ledd-1">Vakter skal ha opplæring i henhold til fastsatt plan godkjent av Vegdirektoratet. Opplæringen skal omfatte trafikkforståelse for alle vakter for å ivareta trafikksikkerheten.</article><article class="legalP" id="paragraf-7-ledd-2">Opplæringen skal omfatte trafikkregulering for mobile og stasjonære vakter, og tilegnelse av nødvendige kjøreferdigheter for mobile vakter under sykkelritt. Etter gjennomført opplæring og bestått prøve utsteder regionvegkontoret kompetansebevis som er gyldig i 5 år. Det betales et gebyr for kompetansebeviset.</article><article class="legalP" id="paragraf-7-ledd-3">Kursarrangør som tilbyr opplæring for mobil og stasjonær vakter etter denne forskrift skal være godkjent av regionvegkontoret. Godkjenning gis for 3 år.</article><article class="legalP" id="paragraf-7-ledd-4">Regionvegkontoret fører tilsyn med kursarrangør.</article></article><article class="legalArticle" data-lovdata-URL="LTI/forskrift/2016-06-17-699/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vegoppmerking</span></h2><article class="legalP" id="paragraf-8-ledd-1">Oppmerking på eller ved offentlig veg for start, innkomst eller andre formål, kan utføres bare når og på den måte søknadsmyndighetene tillater det. Eventuell oppmerking skal fjernes når konkurransen er avviklet på vedkommende sted. Blir dette ikke etterkommet, kan oppmerkingen fjernes for rittarrangørens regning.</article></article><article class="legalArticle" data-lovdata-URL="LTI/forskrift/2016-06-17-699/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rittarrangørens ansvar</span></h2><article class="legalP" id="paragraf-9-ledd-1">Rittarrangøren skal i god tid og senest to uker før arrangementet bekjentgjøre arrangementet og eventuelle trafikale konsekvenser for eiendomsbesittere og andre særskilt berørte av arrangementet.</article><article class="legalP" id="paragraf-9-ledd-2">Rittarrangøren har ansvar for trafikksikkerheten og skal informere deltakere og vakter om vilkårene for sykkelrittet.</article><article class="legalP" id="paragraf-9-ledd-3">Rittarrangøren er ansvarlig for at utstyr som brukes under rittet er trafikksikkert.</article><article class="legalP" id="paragraf-9-ledd-4">I forkant av hvert sykkelritt skal alle vaktene ha gjennomgått sine oppgaver for rittet.</article></article><article class="legalArticle" data-lovdata-URL="LTI/forskrift/2016-06-17-699/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakekall av kompetansebevis</span></h2><article class="legalP" id="paragraf-10-ledd-1">Regionvegkontoret kan tilbakekalle kompetansebevis dersom vilkårene for godkjenning ikke lenger er til stede.</article><article class="legalP" id="paragraf-10-ledd-2">Før det fattes vedtak om tilbakekall av godkjenning skal det gis skriftlig advarsel eller pålegg om retting. Skriftlig advarsel eller pålegg om retting kan likevel unnlates når særlig alvorlig forhold gjør seg gjeldende.</article></article><article class="legalArticle" data-lovdata-URL="LTI/forskrift/2016-06-17-699/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsbestemmelser</span></h2><article class="legalP" id="paragraf-11-ledd-1">Sykkelritt etter denne forskrift kan avholdes i 2016 uten slik opplæring som denne forskriften krever. Rittarrangøren er ansvarlig for at vakter som benyttes har nødvendig kunnskap og ferdigheter.</article><article class="legalP" id="paragraf-11-ledd-2">Vedtak om tillatelse til sykkelritt etter forskrift 7. april 2011 nr. 396 om sykkelritt på veg er fortsatt gyldig.</article></article><article class="legalArticle" data-lovdata-URL="LTI/forskrift/2016-06-17-699/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden mv.</span></h2><article class="legalP" id="paragraf-12-ledd-1">Denne forskrift trer i kraft 17. juni 2016. Samtidig oppheves forskrift 7. april 2011 nr. 396 om sykkelritt på veg.</article></article></main></body></html>