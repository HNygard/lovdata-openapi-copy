<!DOCTYPE html><html lang="no"><head><title>Forskrift om register for utestengte studenter – RUST</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-06-27-820</dd><dt class="dokid">DokumentID</dt><dd class="dokid">LTI/forskrift/2016-06-27-820</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 9 s 1522</dd><dt class="dateInForce">I kraft fra</dt><dd class="dateInForce">2016-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§4-12</li></ul></dd><dt class="dateOfPublication">Kunngjort</dt><dd class="dateOfPublication">2016-06-30 15:30</dd><dt class="journalNumber">Journalnummer</dt><dd class="journalNumber">2016-0719</dd><dt class="titleShort">Korttittel</dt><dd class="titleShort">Forskrift om register for utestengte studenter – RUST</dd><dt class="title">Tittel</dt><dd class="title">Forskrift om register for utestengte studenter – RUST</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 27. juni 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 4-12.</dd><dt class="refid">RefID</dt><dd class="refid">forskrift/2016-06-27-820</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om register for utestengte studenter – RUST<ul class="tocSubUl"><li>§ 1. Virkeområde</li><li>§ 2. Registerets formål</li><li>§ 3. Behandlingsansvarlig</li><li>§ 4. Opplysninger som skal registreres</li><li>§ 5. Opplysninger som kan registreres</li><li>§ 6. Kontroll, endring og sletting av opplysninger i registeret</li><li>§ 7. Tilgang til opplysninger i RUST</li><li>§ 8. Informasjonssikkerhet og internkontroll</li><li>§ 9. Taushetsplikt</li><li>§ 10. Den registrertes rett til informasjon og innsyn</li><li>§ 11. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2016-06-27-820" id="dokument"><h1>Forskrift om register for utestengte studenter – RUST</h1><article class="legalArticle" data-lovdata-URL="LTI/forskrift/2016-06-27-820/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder Register for utestengte studenter (RUST), som er et register som inneholder vedtak fattet av universiteter og høyskoler etter universitets- og høyskoleloven § 3-7 åttende ledd, § 4-8 første til tredje ledd og § 4-10 tredje ledd.</article><article class="legalP" id="paragraf-1-ledd-2">Informasjonen i registeret skal gjøres tilgjengelig for universiteter, høyskoler, Felles studieadministrativt tjenestesenter (FSAT) og NOKUT når informasjonen er nødvendig for deres virksomhet.</article><article class="legalP" id="paragraf-1-ledd-3">Personopplysningsloven og personopplysningsforskriften gjelder ved registrering i RUST.</article></article><article class="legalArticle" data-lovdata-URL="LTI/forskrift/2016-06-27-820/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registerets formål</span></h2><article class="legalP" id="paragraf-2-ledd-1">Formålet med RUST er å hindre at en kandidat eller søker som har mistet rettigheter som følge av vedtak nevnt i § 1, får slike rettigheter ved en annen institusjon. Opplysninger i registeret skal gi sikker identifikasjon av den registrerte.</article><article class="legalP" id="paragraf-2-ledd-2">Opplysninger i registeret kan sammenstilles i statistisk form og kan utgjøre et grunnlag for en nasjonal rapportering.</article><article class="legalP" id="paragraf-2-ledd-3">Opplysningene i RUST kan ikke anvendes til formål som er uforenlig med første ledd.</article></article><article class="legalArticle" data-lovdata-URL="LTI/forskrift/2016-06-27-820/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Behandlingsansvarlig</span></h2><article class="legalP" id="paragraf-3-ledd-1">Kunnskapsdepartementet er behandlingsansvarlig for personopplysninger i RUST, jf. personopplysningsloven § 2 nr. 4.</article><article class="legalP" id="paragraf-3-ledd-2">Det daglige behandleransvaret er av Kunnskapsdepartementet delegert til Universitetet i Oslo (UiO).</article><article class="legalP" id="paragraf-3-ledd-3">FSAT forvalter registeret og behandler personopplysninger i registeret på vegne av behandlingsansvarlig.</article></article><article class="legalArticle" data-lovdata-URL="LTI/forskrift/2016-06-27-820/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplysninger som skal registreres</span></h2><article class="legalP" id="paragraf-4-ledd-1">Universiteter og høyskoler skal uten opphold registrere vedtak som får konsekvenser for opptak til studier og rett til å gå opp til eksamen ved andre institusjoner, jf. § 1 første ledd.</article><article class="legalP" id="paragraf-4-ledd-2">Når vedtak er fattet skal opplysningene registreres elektronisk i institusjonens saksbehandlingssystem for overføring til RUST.</article></article><article class="legalArticle" data-lovdata-URL="LTI/forskrift/2016-06-27-820/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger som kan registreres</span></h2><article class="legalP" id="paragraf-5-ledd-1">Når det er relevant og nødvendig for å fremme registerets formål, kan registeret inneholde følgende opplysninger:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">fødselsnummer</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">institusjonsnummer</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">vedtakets periode</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">vedtakstype</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">studieklassifikasjon</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">navn på saksbehandler ved institusjonen.</article></article></li></ul></article><article class="legalP" id="paragraf-5-ledd-2">Det er ikke nødvendig at den registrerte gir særskilt samtykke til å behandle personopplysninger i forbindelse med RUST.</article></article><article class="legalArticle" data-lovdata-URL="LTI/forskrift/2016-06-27-820/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll, endring og sletting av opplysninger i registeret</span></h2><article class="legalP" id="paragraf-6-ledd-1">Opplysningene som registreres skal kontrolleres av en annen saksbehandler ved institusjonen før vedtaket overføres til RUST.</article><article class="legalP" id="paragraf-6-ledd-2">Dersom et vedtak omgjøres, eller perioden for vedtaket endres, skal saksbehandler ved aktuell institusjon snarest registrere endringene.</article><article class="legalP" id="paragraf-6-ledd-3">Vedtak skal automatisk slettes i RUST ved sanksjonsperiodens utløp.</article></article><article class="legalArticle" data-lovdata-URL="LTI/forskrift/2016-06-27-820/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilgang til opplysninger i RUST</span></h2><article class="legalP" id="paragraf-7-ledd-1">Bare saksbehandlere som har behov for det i sitt arbeid, skal ha tilgang til registeret. Tilgangen skal ikke være mer omfattende enn det som er nødvendig for vedkommendes arbeid.</article><article class="legalP" id="paragraf-7-ledd-2">Saksbehandlere skal behandle opplysninger i samsvar med rutiner fastsatt av behandlingsansvarlig.</article></article><article class="legalArticle" data-lovdata-URL="LTI/forskrift/2016-06-27-820/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Informasjonssikkerhet og internkontroll</span></h2><article class="legalP" id="paragraf-8-ledd-1">Behandlingsansvarlig skal sørge for tilfredsstillende informasjonssikkerhet og internkontroll.</article></article><article class="legalArticle" data-lovdata-URL="LTI/forskrift/2016-06-27-820/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetsplikt</span></h2><article class="legalP" id="paragraf-9-ledd-1">Enhver som behandler personopplysninger etter forskriften har taushetsplikt etter forvaltningsloven § 13 første ledd nr. 1.</article></article><article class="legalArticle" data-lovdata-URL="LTI/forskrift/2016-06-27-820/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Den registrertes rett til informasjon og innsyn</span></h2><article class="legalP" id="paragraf-10-ledd-1">Den som registreres i RUST har krav på skriftlig informasjon om registeret og hvilke personopplysninger som skal registreres.</article><article class="legalP" id="paragraf-10-ledd-2">Utdanningsinstitusjonen som har registrert vedtak i RUST, har ansvaret for å informere den registrerte.</article><article class="legalP" id="paragraf-10-ledd-3">Den som er registrert med personopplysninger i RUST har til enhver tid rett til innsyn i registeret.</article></article><article class="legalArticle" data-lovdata-URL="LTI/forskrift/2016-06-27-820/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetting</span></h2><article class="legalP" id="paragraf-11-ledd-1">Forskriften trer i kraft 1. juli 2016.</article></article></main></body></html>