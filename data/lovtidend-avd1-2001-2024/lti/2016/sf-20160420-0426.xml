<!DOCTYPE html><html lang="no"><head><title>Forskrift om endring i forskrift for graden philosophiae doctor (ph.d.) ved Høgskolen i Molde, Vitenskapelig høgskole i logistikk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-20-426</dd><dt class="dokid">DokumentID</dt><dd class="dokid">LTI/forskrift/2016-04-20-426</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 6 s 962</dd><dt class="dateInForce">I kraft fra</dt><dd class="dateInForce">2016-04-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-04-25-481</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2016-04-29 14:15</dd><dt class="journalNumber">Journalnummer</dt><dd class="journalNumber">2016-0344</dd><dt class="titleShort">Korttittel</dt><dd class="titleShort">Endr. i forskrift for graden ph.d., HiM</dd><dt class="title">Tittel</dt><dd class="title">Forskrift om endring i forskrift for graden philosophiae doctor (ph.d.) ved Høgskolen i Molde, Vitenskapelig høgskole i logistikk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Molde 20. april 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3.</dd><dt class="refid">RefID</dt><dd class="refid">forskrift/2016-04-20-426</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for graden philosophiae doctor (ph.d.) ved Høgskolen i Molde, Vitenskapelig høgskole i logistikk<ul class="tocSubUl"><li>I<ul class="tocSubUl"><li>§ 5-2. Søknad om opptak</li><li>§ 5-6. Frivillig avslutning før avtalt tid</li><li>§ 5-7. Tvungen avslutning ved forsinkelse eller manglende fremdrift</li><li>§ 5-8. Tvungen avslutning ved fusk på eksamen eller prøver underveis i ph.d.-utdanningen</li><li>§ 5-9. Tvungen avslutning ved uredelighet</li><li>§ 5-10. Oppsigelse og avskjed</li><li>§ 7-2. Veiledningens innhold</li><li>§ 9. Rapportering og midtveisevaluering</li><li>§ 9-1. Rapportering</li><li>§ 9-2. Midtveisevaluering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-20-426" id="dokument"><h1>Forskrift om endring i forskrift for graden philosophiae doctor (ph.d.) ved Høgskolen i Molde, Vitenskapelig høgskole i logistikk</h1><section class="section" data-name="kapI" id="kapittel-1" data-lovdata-URL="LTI/forskrift/2016-04-20-426/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. april 2013 nr. 481 for graden philosophiae doctor (ph.d.) ved Høgskolen i Molde, Vitenskapelig høgskole i logistikk gjøres følgende endringer:</article> <article class="defaultP" margin-top="true">§ 5-2 skal lyde:</article><article class="futureLegalArticle" data-name="§5-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-2</span>. <span class="legalArticleTitle">Søknad om opptak</span></span><article class="legalP" id="kapittel-1-foreslåttparagraf-1-ledd-1">Søknaden om opptak skal inneholde:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">Dokumentasjon av den utdanning som skal ligge til grunn for opptaket</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">Kort beskrivelse av tema og innhold i avhandlingen</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">Framdriftsplan for gjennomføring av utdanningen, inkludert opplæringsdelen</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">Finansieringsplan</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1">Forslag til veileder(e)</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1">Plan for eventuelt opphold ved annen institusjon i inn- eller utland</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1">Plan for faglig formidling</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-8"><article class="legalP" id="kapittel-1-foreslåttparagraf-1-ledd-1-punkt-8-ledd-1">Opplysninger om eventuelle immaterialrettslige restriksjoner for å beskytte andres rettigheter</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-1-punkt-9"><article class="legalP" id="kapittel-1-foreslåttparagraf-1-ledd-1-punkt-9-ledd-1">Redegjørelse for eventuelle rettslige og etiske problemstillinger som avhandlingen reiser, og hvordan disse kan avklares. Det skal fremgå av søknaden om arbeidet er avhengig av tillatelse fra forskningsetiske komitéer eller andre myndigheter, eller fra private (informanter, pasienter, foreldre, etc.). Slike tillatelser bør om mulig være innhentet og legges ved søknaden.</article></article></li></ul></article><article class="legalP" id="kapittel-1-foreslåttparagraf-1-ledd-2">Plan for opplæringsdelen skal inneholde opplæring som er rettet mot generell kompetanse i samsvar med kvalifikasjonsrammeverket.</article><article class="legalP" id="kapittel-1-foreslåttparagraf-1-ledd-3">Kandidat og hovedveileder skal innen tre (3) måneder etter opptak gå igjennom prosjektbeskrivelsen og vurdere eventuelle behov for justeringer. Prosjektbeskrivelsen skal gjøre rede for tema, problemstilling samt valg av teori og metode.</article><article class="legalP" id="kapittel-1-foreslåttparagraf-1-ledd-4">For tilsetting i stipendiatstillinger henvises det til Kunnskapsdepartementets forskrift 31. januar 2006 nr. 102 om ansettelsesvilkår for stipendiatstillinger, § 1-3, pkt. 8, og til egne utfyllende retningslinjer.</article><article class="legalP" id="kapittel-1-foreslåttparagraf-1-ledd-5">Dersom søkeren planlegger å bruke et annet språk i avhandlingen enn det som er godkjent i henhold til reglementets § 10-1 skal søknad om godkjenning av dette leveres sammen med planen for studiet.</article></article> <article class="defaultP" margin-top="true">§ 5-6 skal lyde:</article><article class="futureLegalArticle" data-name="§5-6" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-6</span>. <span class="legalArticleTitle">Frivillig avslutning før avtalt tid</span></span><article class="legalP" id="kapittel-1-foreslåttparagraf-2-ledd-1">Kandidaten og høgskolen kan avtale at ph.d-utdanningen avbrytes før avtalt tid. Ved slik frivillig avslutning av ph.d-utdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettighet til resultater mv. skal ordnes.</article><article class="legalP" id="kapittel-1-foreslåttparagraf-2-ledd-2">Ved frivillig avslutning som skyldes kandidatens ønsker om å endre tema eller overgang til annet program, skal kandidaten søke nytt opptak på grunnlag av det nye temaet. Eventuell ekstern finansieringskilde må godkjenne endring av tema.</article></article> <article class="defaultP" margin-top="true">Ny § 5-7 skal lyde:</article><article class="futureLegalArticle" data-name="§5-7" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-7</span>. <span class="legalArticleTitle">Tvungen avslutning ved forsinkelse eller manglende fremdrift</span></span><article class="legalP" id="kapittel-1-foreslåttparagraf-3-ledd-1">Avdelingen kan vedta tvungen avslutning av ph.d.-utdanningen før avtalt tid. Slik tvungen avslutning kan besluttes hvis en eller flere av følgende forhold foreligger:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Vesentlig forsinkelse i gjennomføringen av opplæringsdelen, grunnet forhold som kandidaten selv rår over.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">Gjentatte og vesentlige brudd fra kandidatens side av informasjons-, oppfølgings- eller rapporteringsplikt, herunder unnlatt innsending av fremdriftsrapport jf. § 9.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">Forsinkelse i fremdriften av forskningsprosjektet som er av en slik art at det skaper begrunnet tvil om kandidaten vil kunne fullføre prosjektet innenfor avtalt tid. For å danne grunnlag for tvungen avslutning må den vesentlige forsinkelsen skyldes forhold som kandidaten selv rår over.</article></article></li></ul></article><article class="legalP" id="kapittel-1-foreslåttparagraf-3-ledd-2">Klage over vedtak om tvungen avslutning ved forsinkelser eller manglende fremdrift behandles av høgskolens klagenemnd.</article></article> <article class="defaultP" margin-top="true">Ny § 5-8 skal lyde:</article><article class="futureLegalArticle" data-name="§5-8" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-8</span>. <span class="legalArticleTitle">Tvungen avslutning ved fusk på eksamen eller prøver underveis i ph.d.-utdanningen</span></span><article class="legalP" id="kapittel-1-foreslåttparagraf-4-ledd-1">Ved fusk på eksamener eller prøver underveis i ph.d.-utdanningen, kan høgskolens klagenemnd vedta annullering, jf. universitets- og høyskolelovens § 4-7. Dersom forholdet eller forholdene er så alvorlig at det er å anse som uredelighet, jf. samme lovs § 4-13 (1), jf. forskningsetikklovens § 5, andre ledd, kan avdelingen vedta tvungen avslutning, jf. § 5-9 nedenfor.</article><article class="legalP" id="kapittel-1-foreslåttparagraf-4-ledd-2">Klager behandles av Felles klagenemnd for studentsaker, jf. universitets- og høyskolelovens § 5-1 og forskrift i medhold av denne.</article></article> <article class="defaultP" margin-top="true">Ny § 5-9 skal lyde:</article><article class="futureLegalArticle" data-name="§5-9" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5-9</span>. <span class="legalArticleTitle">Tvungen avslutning ved uredelighet</span></span><article class="legalP" id="kapittel-1-foreslåttparagraf-5-ledd-1">Dersom en ph.d.-kandidat som gjør seg skyldig i vitenskapelig uredelighet, jf. universitets- og høyskolelovens § 4-13 (1), jf. forskningsetikklovens § 5, 2. ledd, kan avdelingen vedta tvungen avslutning.</article><article class="legalP" id="kapittel-1-foreslåttparagraf-5-ledd-2">Klage over slikt vedtak behandles av departementet eller særskilt klagenemnd oppnevnt av departementet.</article></article> <article class="defaultP" margin-top="true">Ny § 5-10 skal lyde:</article><article class="futureLegalArticle" data-name="§5-10" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5-10</span>. <span class="legalArticleTitle">Oppsigelse og avskjed</span></span><article class="legalP" id="kapittel-1-foreslåttparagraf-6-ledd-1">En ph.d.-kandidat som er tilsatt, kan sies opp fra sin stilling når det er saklig grunn i høgskolens eller ph.d.-kandidatens forhold, jf. lov om statens tjenestemenn § 9 og § 10, eller avskjediges i henhold til § 15.</article></article> <article class="defaultP" margin-top="true">§ 7-2 skal lyde:</article><article class="futureLegalArticle" data-name="§7-2" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Veiledningens innhold</span></span><article class="legalP" id="kapittel-1-foreslåttparagraf-7-ledd-1">Kandidat og veiledere bør ha jevnlig kontakt. Veileder har ansvar for å følge opp kandidatens faglige utvikling. Kontakthyppigheten bør fremgå av den årlige fremdriftsrapportering, jf. § 9.</article><article class="legalP" id="kapittel-1-foreslåttparagraf-7-ledd-2">Veilederne plikter å holde seg orientert om fremdriften i kandidatens arbeid, og vurdere den i forhold til søknadens fremdriftsplan, jf. § 5-2.</article><article class="legalP" id="kapittel-1-foreslåttparagraf-7-ledd-3">Veilederne plikter å følge opp faglige forhold som kan medføre forsinket gjennomføring av forskerutdanningen, slik at denne kan fullføres innen normert tid.</article><article class="legalP" id="kapittel-1-foreslåttparagraf-7-ledd-4">Veilederne skal gi råd om formulering og avgrensning av tema og problemstillinger, drøfte og vurdere hypoteser og metoder, drøfte resultater og tolkningen av disse, drøfte opplegg og gjennomføring av fremstillingen, herunder disposisjon, språklig form, dokumentasjon mv., og gi hjelp til orientering i faglitteratur og datagrunnlag i forhold til bibliotek, arkiv, etc. Videre skal veilederne gi kandidaten veiledning i forskningsetiske spørsmål knyttet til avhandlingen.</article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Rapportering og midtveisevaluering</span></span></article> <article class="defaultP" margin-top="true">Ny § 9-1 skal lyde:</article><article class="futureLegalArticle" data-name="§9-1" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9-1</span>. <span class="legalArticleTitle">Rapportering</span></span><article class="legalP" id="kapittel-1-foreslåttparagraf-9-ledd-1">Høgskolens system for kvalitetssikring av ph.d.-utdanningen skal omfatte tiltak for å avdekke manglende progresjon i avhandlingsarbeidet og kursdelen og mangler ved veiledningen, samt rutiner for å følge opp avdekkede mangler. I løpet av avtaleperioden skal ph.d.-kandidaten årlig levere skriftlige rapporter til doktorgradsutvalget om framdrift i henhold til ph.d.-planen. Hovedveileder leverer årlig separat rapport. Rapportene skrives på særskilt skjema.</article><article class="legalP" id="kapittel-1-foreslåttparagraf-9-ledd-2">Det arrangeres ph.d.-seminar minst en gang i året, hvor ph.d.-studentene skal framlegge sitt arbeid.</article><article class="legalP" id="kapittel-1-foreslåttparagraf-9-ledd-3">Kandidat og veileder har et likeverdig ansvar for rapportering. Manglende eller mangelfull fremdriftsrapportering fra kandidaten kan medføre tvungen avslutning av forskerutdanningen før opptaksperiodens utløp, jf. § 5-6. Veiledere som unnlater å følge opp rapporteringsplikten kan bli fratatt veilederansvaret.</article><article class="legalP" id="kapittel-1-foreslåttparagraf-9-ledd-4">Avdelingen kan ved behov kreve særskilt rapportering.</article></article> <article class="defaultP" margin-top="true">Ny § 9-2 skal lyde:</article><article class="futureLegalArticle" data-name="§9-2" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 9-2</span>. <span class="legalArticleTitle">Midtveisevaluering</span></span><article class="legalP" id="kapittel-1-foreslåttparagraf-10-ledd-1">En midtveisevaluering av doktorgradsarbeidet bør normalt finne sted innen 2/3 av planlagt tidsforløp i henhold til inngått kontrakt om gjennomføring, og under hensyn til innvilgede permisjoner. Kandidaten skal presentere sitt arbeid og bli evaluert av en gruppe på minst to personer som er oppnevnt av doktorgradsutvalget. Evalueringsgruppen skal ta stilling til doktorgradsarbeidets faglige status og fremdrift, og skal gi tilbakemelding til både kandidaten, veilederen og avdelingen.</article><article class="legalP" id="kapittel-1-foreslåttparagraf-10-ledd-2">Dersom evalueringsgruppen rapporterer om vesentlige svakheter ved forskningsarbeidet, skal det iverksettes tiltak for å korrigere situasjonen.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-04-20-426/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>