<!DOCTYPE html><html lang="no"><head><title>Forskrift om Norsk helsearkiv og Helsearkivregisteret (helsearkivforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-03-18-268</dd><dt class="dokid">DokumentID</dt><dd class="dokid">LTI/forskrift/2016-03-18-268</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 4 s 625.</dd><dt class="dateInForce">I kraft fra</dt><dd class="dateInForce">2016-03-18, departementet bestemmer.</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-21-1476</li><li>forskrift/2007-12-07-1389</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2014-06-20-43/§12</li><li>lov/2014-06-20-43/§13</li><li>lov/1992-12-04-126/§12</li><li>lov/1999-07-02-61/§3-2a</li></ul></dd><dt class="dateOfPublication">Kunngjort</dt><dd class="dateOfPublication">2016-03-18 15:50</dd><dt class="journalNumber">Journalnummer</dt><dd class="journalNumber">2016-0247</dd><dt class="titleShort">Korttittel</dt><dd class="titleShort">Helsearkivforskriften</dd><dt class="title">Tittel</dt><dd class="title">Forskrift om Norsk helsearkiv og Helsearkivregisteret (helsearkivforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. mars 2016 med hjemmel i lov 20. juni 2014 nr. 43 om helseregistre og behandling av helseopplysninger (helseregisterloven) § 12 første, fjerde og femte ledd og § 13 andre ledd og lov 4. desember 1992 nr. 126 om arkiv § 12, jf. lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 3-2a. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2016-03-18-268</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Norsk helsearkiv og Helsearkivregisteret (helsearkivforskriften)<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Etablering av Helsearkivregisteret</li><li>§ 2. Formål</li><li>§ 3. Opplysninger i Helsearkivregisteret</li><li>§ 4. Grunnleggende bestandsopplysninger</li><li>§ 5. Supplerende bestandsopplysninger</li><li>§ 6. Bevaring av helseopplysninger</li></ul></li><li>Kapittel 2. Spesialisthelsetjenestens plikt til å avlevere pasientarkiv til Norsk helsearkiv<ul class="tocSubUl"><li>§ 7. Avlevering av fysisk pasientarkivmateriale fra navngitte virksomheter</li><li>§ 8. Avlevering av fysisk pasientarkivmateriale fra virksomheter som yter eller har ytet nasjonale eller flerregionale behandlingstjenester</li><li>§ 9. Avlevering av alt fysisk pasientarkivmateriale fra eldre pasientjournaler</li><li>§ 10. Avlevering av øvrig fysisk pasientarkivmateriale</li><li>§ 11. Avlevering av informasjon fra elektroniske pasientjournaler</li><li>§ 12. Avleveringsplikt for private virksomheter i spesialisthelsetjenesten</li><li>§ 13. Kartoteker og hjelpemidler for å finne frem i arkivmaterialet</li><li>§ 14. Avlevering til Norsk helsearkiv etter vedtak av Riksarkivaren</li></ul></li><li>Kapittel 3. Bevarings- og kassasjonsplaner<ul class="tocSubUl"><li>§ 15. Plikt til å utarbeide bevarings- og kassasjonsplan</li><li>§ 16. Innsending av bevarings- og kassasjonsplan</li></ul></li><li>Kapittel 4. Gjennomføring av avlevering og kassasjon<ul class="tocSubUl"><li>§ 17. Tidspunkt for avlevering av pasientarkivmateriale</li><li>§ 18. Tidligere avlevering av fysisk pasientarkivmateriale</li><li>§ 19. Inaktive pasientjournaler der pasientens dødsår ikke er kjent</li><li>§ 20. Arkivbegrensning</li><li>§ 21. Digitalisering og kassasjon</li><li>§ 22. Avtale om avlevering</li><li>§ 23. Avleveringsliste ved avlevering av fysisk pasientarkivmateriale</li><li>§ 24. Digital avlevering</li><li>§ 25. Avlevering av mangelfullt eller skadet materiale</li><li>§ 26. Kvittering for mottatt materiale</li></ul></li><li>Kapittel 5. Behandling av avlevert arkivmateriale i Norsk helsearkiv og Helsearkivregisteret<ul class="tocSubUl"><li>§ 27. Digitalisering av mottatt fysisk arkivmateriale</li><li>§ 28. Langtidsbevaring</li><li>§ 29. Kvalitetskontroll av bestandsopplysninger i Helsearkivregisteret</li><li>§ 30. Taushetsplikt</li></ul></li><li>Kapittel 6. Utlevering av opplysninger<ul class="tocSubUl"><li>§ 31. Utlevering av helseopplysninger</li><li>§ 32. Sikkerhets- og forsvarlighetskrav ved utlevering</li><li>§ 33. Oversikt over utleveringer</li></ul></li><li>Kapittel 7. Avsluttende bestemmelser<ul class="tocSubUl"><li>§ 34. Ikraftsetting</li><li>§ 35. Endringer i andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-03-18-268" id="dokument"><h1>Forskrift om Norsk helsearkiv og Helsearkivregisteret (helsearkivforskriften)</h1><section class="section" data-name="kap1" id="kapittel-1" data-lovdata-URL="LTI/forskrift/2016-03-18-268/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2016-03-18-268/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Etablering av Helsearkivregisteret</span></h3><article class="legalP" id="kapittel-1-paragraf-1-ledd-1">Forskriften etablerer Helsearkivregisteret i Norsk helsearkiv. Registeret består av materiale som er avlevert til Norsk helsearkiv og av bestandsopplysninger om dette.</article></article><article class="legalArticle" data-lovdata-URL="LTI/forskrift/2016-03-18-268/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Formålet med Helsearkivregisteret er å<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">motta og sikre pasientarkiv fra spesialisthelsetjenesten og</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">gjøre helseopplysninger i arkivet tilgjengelig for forskere og pårørende i samsvar med gjeldende bestemmelser om taushetsplikt.</article></article></li></ul></article></article><article class="legalArticle" data-lovdata-URL="LTI/forskrift/2016-03-18-268/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opplysninger i Helsearkivregisteret</span></h3><article class="legalP" id="kapittel-1-paragraf-3-ledd-1">Helsearkivregisteret inneholder opplysninger om avdøde pasienter som har mottatt helsehjelp fra spesialisthelsetjenesten, uavhengig av pasientens nasjonalitet på tidspunktet da helsehjelpen ble gitt.</article></article><article class="legalArticle" data-lovdata-URL="LTI/forskrift/2016-03-18-268/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Grunnleggende bestandsopplysninger</span></h3><article class="legalP" id="kapittel-1-paragraf-4-ledd-1">Norsk helsearkiv skal føre register over arkivbestand og tilvekst i Helsearkivregisteret. Følgende opplysninger om mottatt pasientarkivmateriale skal registreres:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">navnet på virksomheten som har gitt helsehjelpen, og eventuell avdeling, post eller tilsvarende</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">opplysninger om det avleverte arkivets omfang, inndeling i arkivstykker mv. og</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">henvisning til hvor arkivet er oppstilt eller lagret.</article></article></li></ul></article><article class="legalP" id="kapittel-1-paragraf-4-ledd-2">Bestandsopplysninger som registreres etter første ledd skal ikke inneholde opplysninger eller beskrivelser som kan identifisere enkeltpersoner. Opplysningene kan sammenstilles med andre depotinstitusjoners bestandsregistre, og publiseres åpent.</article></article><article class="legalArticle" data-lovdata-URL="LTI/forskrift/2016-03-18-268/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Supplerende bestandsopplysninger</span></h3><article class="legalP" id="kapittel-1-paragraf-5-ledd-1">Opplysninger som er relevante for fremfinning, sammenstilling på tvers av avleverte arkiver og kvalitetssikring av arkivmaterialet kan registreres og behandles som supplerende bestandsopplysninger. Slike bestandsopplysninger kan identifisere enkeltpasienter.</article></article><article class="legalArticle" data-lovdata-URL="LTI/forskrift/2016-03-18-268/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bevaring av helseopplysninger</span></h3><article class="legalP" id="kapittel-1-paragraf-6-ledd-1">Opplysninger i Helsearkivregisteret skal oppbevares i ubegrenset tid, hvis ikke annet følger av denne forskriften.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2016-03-18-268/KAPITTEL_2"><h2>Kapittel 2. Spesialisthelsetjenestens plikt til å avlevere pasientarkiv til Norsk helsearkiv</h2><article class="legalArticle" data-lovdata-URL="LTI/forskrift/2016-03-18-268/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avlevering av fysisk pasientarkivmateriale fra navngitte virksomheter</span></h3><article class="legalP" id="kapittel-2-paragraf-1-ledd-1">Virksomheter i spesialisthelsetjenesten som er ansvarlig for det aktuelle pasientarkivet skal avlevere alt fysisk pasientarkivmateriale fra tidligere, og nåværende<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Odda sjukehus</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Radiumhospitalet</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Kirkenes sykehus</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">Aker sykehus</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">Stavanger universitetssykehus</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">Sentralsykehuset i Telemark</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">Universitetssykehuset Nord-Norge</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">Brøset sykehus, inkludert tidligere Reitgjerdet og Kriminalasylet</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">Valen sjukehus</article></article></li><li data-li-identifier="j)" data-name="j)"><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">De tidligere statsasylene (Gaustad, Rotvoll, Eg, Rønvik)</article></article></li><li data-li-identifier="k)" data-name="k)"><article class="listArticle" id="kapittel-2-paragraf-1-ledd-1-punkt-11"><article class="legalP" id="kapittel-2-paragraf-1-ledd-1-punkt-11-ledd-1">De psykiatriske avdelingene ved Ullevål sykehus</article></article></li><li data-li-identifier="l)" data-name="l)"><article class="listArticle" id="kapittel-2-paragraf-1-ledd-1-punkt-12"><article class="legalP" id="kapittel-2-paragraf-1-ledd-1-punkt-12-ledd-1">Sikkerhetsavdelingen ved Dikemark sykehus</article></article></li><li data-li-identifier="m)" data-name="m)"><article class="listArticle" id="kapittel-2-paragraf-1-ledd-1-punkt-13"><article class="legalP" id="kapittel-2-paragraf-1-ledd-1-punkt-13-ledd-1">Sikkerhetsavdelingen ved Sandviken sykehus.</article></article></li></ul></article></article><article class="legalArticle" data-lovdata-URL="LTI/forskrift/2016-03-18-268/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avlevering av fysisk pasientarkivmateriale fra virksomheter som yter eller har ytet nasjonale eller flerregionale behandlingstjenester</span></h3><article class="legalP" id="kapittel-2-paragraf-2-ledd-1">Virksomheter i spesialisthelsetjenesten som yter eller tidligere har ytet nasjonale eller flerregionale behandlingstjenester, skal avlevere alt materiale fra fysiske pasientarkiv som er skapt som ledd i denne tjenesten. Dersom tjenesten er integrert i en avdeling eller annen større del av virksomheten, kan virksomheten velge å avlevere alt materiale fra den arkivdelen som tjenesten inngår i.</article></article><article class="legalArticle" data-lovdata-URL="LTI/forskrift/2016-03-18-268/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Avlevering av alt fysisk pasientarkivmateriale fra eldre pasientjournaler</span></h3><article class="legalP" id="kapittel-2-paragraf-3-ledd-1">Alle virksomheter i spesialisthelsetjenesten skal avlevere alle fysiske pasientjournaler for pasienter som døde før 1. januar 1950 i sin helhet.</article></article><article class="legalArticle" data-lovdata-URL="LTI/forskrift/2016-03-18-268/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avlevering av øvrig fysisk pasientarkivmateriale</span></h3><article class="legalP" id="kapittel-2-paragraf-4-ledd-1">Alle virksomheter i spesialisthelsetjenesten skal fra fysisk pasientarkiv avlevere:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">legejournaler og epikriser,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">korrespondanse som er lett tilgjengelig innenfor den enkelte journal og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">dokumentasjon av vedtak om bruk av tvang.</article></article></li></ul></article><article class="legalP" id="kapittel-2-paragraf-4-ledd-2">Arkivskaper og Norsk helsearkiv kan inngå avtale om at også øvrige deler av pasientarkivmaterialet skal avleveres, dersom dette har lite omfang eller vil være uforholdsmessig krevende å fjerne fra det materialet som skal avleveres.</article><article class="legalP" id="kapittel-2-paragraf-4-ledd-3">Når fysisk pasientarkivmateriale etterdigitaliseres, jf. § 21, skal også histopatologiske remisser og histologiske og cytologiske prøvesvar avleveres.</article><article class="legalP" id="kapittel-2-paragraf-4-ledd-4">Pasientarkivmateriale som ikke skal avleveres i medhold av første til tredje ledd, kan kasseres før avlevering.</article></article><article class="legalArticle" data-lovdata-URL="LTI/forskrift/2016-03-18-268/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Avlevering av informasjon fra elektroniske pasientjournaler</span></h3><article class="legalP" id="kapittel-2-paragraf-5-ledd-1">Alle virksomheter i spesialisthelsetjenesten skal avlevere opplysninger fra elektroniske pasientjournaler, jf. helsepersonelloven § 39 og § 40. Opplysningene skal avleveres i form av digitale uttrekk etter format og struktur som fastsettes av Riksarkivaren i samråd med Helsedirektoratet.</article><article class="legalP" id="kapittel-2-paragraf-5-ledd-2">Pasientidentifikasjon og all informasjon som kan representeres som tekst, inkludert koder, tall og målte verdier mv., skal inngå i avleveringen. Videre skal dokumenter som arkivskaper har digitalisert, som en del av den løpende journalføringen eller på et senere tidspunkt, inngå i avleveringen. Øvrig elektronisk arkivmateriale kan kasseres dersom det ikke er besluttet avlevert etter § 14.</article><article class="legalP" id="kapittel-2-paragraf-5-ledd-3">Riksarkivaren kan bestemme at kodeverk og eventuelt annet materiale som er referert i et arkivuttrekk, skal medfølge uttrekket. Dersom dokumentasjon av kodeverket eller annet referert materiale ikke er tilgjengelig eller tilstrekkelig pålitelig, kan dokumentasjonen erstattes med den forklarende teksten som var tilgjengelig ved daglig bruk av journalen.</article><article class="legalP" id="kapittel-2-paragraf-5-ledd-4">Der samme pasientopplysninger er lagret i mer enn ett av de systemer arkivskaper benytter, kan arkivskaper bestemme hvilket av systemene opplysningene skal avleveres fra.</article></article><article class="legalArticle" data-lovdata-URL="LTI/forskrift/2016-03-18-268/§12" data-name="§12" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avleveringsplikt for private virksomheter i spesialisthelsetjenesten</span></h3><article class="legalP" id="kapittel-2-paragraf-6-ledd-1">Private virksomheter i spesialisthelsetjenesten skal avlevere pasientarkivmateriale i samsvar med § 8 til § 11 og kapittel 4.</article><article class="legalP" id="kapittel-2-paragraf-6-ledd-2">Avleveringsplikten etter første ledd gjelder ikke privatpraktiserende spesialister, som kan kassere pasientarkivmaterialet etter tidspunktet for avlevering eller kassasjon i § 17, jf. § 19. Dersom materialet anses som særskilt viktig å bevare for ettertiden, kan Riksarkivaren beslutte avlevering etter § 14.</article></article><article class="legalArticle" data-lovdata-URL="LTI/forskrift/2016-03-18-268/§13" data-name="§13" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kartoteker og hjelpemidler for å finne frem i arkivmaterialet</span></h3><article class="legalP" id="kapittel-2-paragraf-7-ledd-1">For pasientarkivmateriale som skal avleveres, skal også eventuelle kartoteker, registre og andre hjelpemidler til å finne frem i materialet avleveres.</article></article><article class="legalArticle" data-lovdata-URL="LTI/forskrift/2016-03-18-268/§14" data-name="§14" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avlevering til Norsk helsearkiv etter vedtak av Riksarkivaren</span></h3><article class="legalP" id="kapittel-2-paragraf-8-ledd-1">Riksarkivaren kan beslutte at arkivmateriale skal avleveres ut over det som følger av § 7 til § 13.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2016-03-18-268/KAPITTEL_3"><h2>Kapittel 3. Bevarings- og kassasjonsplaner</h2><article class="legalArticle" data-lovdata-URL="LTI/forskrift/2016-03-18-268/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Plikt til å utarbeide bevarings- og kassasjonsplan</span></h3><article class="legalP" id="kapittel-3-paragraf-1-ledd-1">Virksomheter i spesialisthelsetjenesten skal utarbeide bevarings- og kassasjonsplaner. Den enkelte bevarings- og kassasjonsplan kan omfatte hele eller deler av virksomheten. Planene skal holdes løpende oppdatert.</article><article class="legalP" id="kapittel-3-paragraf-1-ledd-2">Bevarings- og kassasjonsplanen skal angi:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">navn på arkivskaper, og eventuelle tidligere navn på arkivskaper dersom et arkiv er videreført fra en tidligere virksomhet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">om arkivet eller deler av arkivet er digitalt, papirbasert, filmbasert eller lagret på andre fysiske medier,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">primært ordningsprinsipp, og hvordan pasienter, saker eller episoder mv. identifiseres og gjenfinnes og</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">tidspunkt for når virksomheten antar at hvert arkiv eller hver del av arkiv kan være klart for avlevering eller kassasjon, jf. § 17 til § 19.</article></article></li></ul></article><article class="legalP" id="kapittel-3-paragraf-1-ledd-3">Tidspunkter angitt i bevarings- og kassasjonsplanen skal brukes til planleggingsformål. Bindende avleveringstidspunkter skal fremgå av avleveringsavtaler etter § 22.</article></article><article class="legalArticle" data-lovdata-URL="LTI/forskrift/2016-03-18-268/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Innsending av bevarings- og kassasjonsplan</span></h3><article class="legalP" id="kapittel-3-paragraf-2-ledd-1">Virksomheter i spesialisthelsetjenesten skal sende inn bevarings- og kassasjonsplanene til Norsk helsearkiv. Oppdaterte bevarings- og kassasjonsplaner skal sendes inn senest ti år etter forrige innsending av plan.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2016-03-18-268/KAPITTEL_4"><h2>Kapittel 4. Gjennomføring av avlevering og kassasjon</h2><article class="legalArticle" data-lovdata-URL="LTI/forskrift/2016-03-18-268/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tidspunkt for avlevering av pasientarkivmateriale</span></h3><article class="legalP" id="kapittel-4-paragraf-1-ledd-1">Avlevering av pasientarkivmateriale skal gjennomføres etter at arkivskaper ikke lenger har behov for pasientjournalene, tidligst ti år etter pasientens død. Tidligere avlevering kan likevel avtales etter § 18.</article></article><article class="legalArticle" data-lovdata-URL="LTI/forskrift/2016-03-18-268/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tidligere avlevering av fysisk pasientarkivmateriale</span></h3><article class="legalP" id="kapittel-4-paragraf-2-ledd-1">Dersom virksomhetens fysiske pasientjournalarkiver er ordnet slik at journalene for døde pasienter blir skilt ut fra de aktive journalene på et tidligere tidspunkt enn ti år etter pasientens død, kan det inngås avtale med Norsk helsearkiv om tidligere avlevering av dette materialet.</article></article><article class="legalArticle" data-lovdata-URL="LTI/forskrift/2016-03-18-268/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Inaktive pasientjournaler der pasientens dødsår ikke er kjent</span></h3><article class="legalP" id="kapittel-4-paragraf-3-ledd-1">Dersom det er uforholdsmessig krevende å skaffe informasjon om året en pasient døde, kan virksomheten skille ut inaktive pasientjournaler for avlevering eller kassasjon når:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">pasienten er født for minst 110 år siden, og det ikke er ført noe inn i journalen i løpet av de siste 10 årene,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">pasientens fødselsår er ukjent, og det er ikke ført noe inn i journalen i løpet av de siste 60 årene eller</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">særlige forhold tilsier svært høy sannsynlighet for at pasienten har vært død i minst 10 år.</article></article></li></ul></article></article><article class="legalArticle" data-lovdata-URL="LTI/forskrift/2016-03-18-268/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Arkivbegrensning</span></h3><article class="legalP" id="kapittel-4-paragraf-4-ledd-1">Før avlevering av pasientjournalarkiver skal det gjennomføres arkivbegrensning. Materiale som ikke er arkivverdig skal skilles ut og kan makuleres eller slettes, jf. forskrift 11. desember 1998 nr. 1193 om offentlege arkiv § 3-19.</article></article><article class="legalArticle" data-lovdata-URL="LTI/forskrift/2016-03-18-268/§21" data-name="§21" id="kapittel-4-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Digitalisering og kassasjon</span></h3><article class="legalP" id="kapittel-4-paragraf-5-ledd-1">Når dokumenter er digitalisert og arkivert i en elektronisk pasientjournal, jf. helsepersonelloven § 39 og § 40, kan de fysiske originaldokumentene kasseres.</article><article class="legalP" id="kapittel-4-paragraf-5-ledd-2">Virksomheter som skal avlevere fysisk pasientarkivmateriale i sin helhet etter bestemmelsene i § 7 til § 9 kan ikke kassere originalmaterialet selv om dette er digitalisert, hvis ikke Riksarkivaren har fattet vedtak om kassasjon.</article><article class="legalP" id="kapittel-4-paragraf-5-ledd-3">Virksomheten skal fastsette og følge egne retningslinjer som beskriver hva som skal digitaliseres og hvordan digitaliseringen skal gjennomføres. Før originalmaterialet kasseres, skal kvaliteten på resultatet av digitaliseringen kontrolleres. Minstekrav til kvalitetskontrollen er stikkprøver av materialets kompletthet og lesbarhet, og at det kan finnes frem i materialet ved bruk av et elektronisk pasientjournalsystem.</article><article class="legalP" id="kapittel-4-paragraf-5-ledd-4">Etterdigitalisert pasientarkivmateriale skal tilfredsstille de krav til formater og kvalitet som Riksarkivaren fastsetter.</article></article><article class="legalArticle" data-lovdata-URL="LTI/forskrift/2016-03-18-268/§22" data-name="§22" id="kapittel-4-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Avtale om avlevering</span></h3><article class="legalP" id="kapittel-4-paragraf-6-ledd-1">Virksomheter som skal avlevere pasientarkivmateriale, skal inngå avtale med Norsk helsearkiv om levering av materialet. Avtalen skal inneholde opplysninger om avleveringstidspunkt, arkivmaterialets omfang og type, ordningsprinsipp og avleveringsmåte. For fysisk pasientarkiv skal materialets tilstand beskrives.</article></article><article class="legalArticle" data-lovdata-URL="LTI/forskrift/2016-03-18-268/§23" data-name="§23" id="kapittel-4-paragraf-7"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Avleveringsliste ved avlevering av fysisk pasientarkivmateriale</span></h3><article class="legalP" id="kapittel-4-paragraf-7-ledd-1">Avleverende virksomhet skal utarbeide en avleveringsliste, som er en fullstendig fortegnelse over det fysiske arkivmaterialet som avleveringen omfatter. Avleveringslisten skal leveres i digital form og inneholde oversikt over hva som avleveres og hvordan dette er ordnet.</article><article class="legalP" id="kapittel-4-paragraf-7-ledd-2">Avleveringslisten skal inneholde følgende opplysningstyper om hver enkelt pasientjournal:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-7-ledd-2-punkt-1"><article class="legalP" id="kapittel-4-paragraf-7-ledd-2-punkt-1-ledd-1">pasientidentifiserende opplysninger; fødselsnummer eller annet entydig identifikasjonsnummer, navn, fødselsdato, eventuelle virksomhetsinterne pasientnummer eller hjelpenummer mv.,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-7-ledd-2-punkt-2"><article class="legalP" id="kapittel-4-paragraf-7-ledd-2-punkt-2-ledd-1">diagnoser som fremgår av journalens omslag eller av en diagnoseoversikt,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-7-ledd-2-punkt-3"><article class="legalP" id="kapittel-4-paragraf-7-ledd-2-punkt-3-ledd-1">dødsår, dersom dette fremgår av journalen og</article></article></li><li data-li-identifier="d)" data-name="d)"><article class="listArticle" id="kapittel-4-paragraf-7-ledd-2-punkt-4"><article class="legalP" id="kapittel-4-paragraf-7-ledd-2-punkt-4-ledd-1">første og siste året for innleggelse eller konsultasjon.</article></article></li></ul></article><article class="legalP" id="kapittel-4-paragraf-7-ledd-3">Avleveringslisten skal inneholde følgende supplerende opplysninger om hver enkelt pasientjournal, dersom de kan hentes fra virksomhetens pasientadministrative systemer eller annen elektronisk registratur:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-7-ledd-3-punkt-1"><article class="legalP" id="kapittel-4-paragraf-7-ledd-3-punkt-1-ledd-1">type helsehjelp eller prosedyre,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-7-ledd-3-punkt-2"><article class="legalP" id="kapittel-4-paragraf-7-ledd-3-punkt-2-ledd-1">alle innleggelsesperioder eller konsultasjonsdatoer,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-7-ledd-3-punkt-3"><article class="legalP" id="kapittel-4-paragraf-7-ledd-3-punkt-3-ledd-1">adresse eller bostedskommune ved hver innleggelse eller konsultasjon, og</article></article></li><li data-li-identifier="d)" data-name="d)"><article class="listArticle" id="kapittel-4-paragraf-7-ledd-3-punkt-4"><article class="legalP" id="kapittel-4-paragraf-7-ledd-3-punkt-4-ledd-1">henvisninger mellom pasientarkiv og relevante administrative saker i sakarkiv.</article></article></li></ul></article></article><article class="legalArticle" data-lovdata-URL="LTI/forskrift/2016-03-18-268/§24" data-name="§24" id="kapittel-4-paragraf-8"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Digital avlevering</span></h3><article class="legalP" id="kapittel-4-paragraf-8-ledd-1">Ved avlevering av digitalt pasientarkivmateriale skal uttrekk av arkivdata i samsvar med § 11 benyttes. Som grunnlag for kvitteringer og avviksmeldinger, skal uttrekket inneholde strukturert elektronisk avleveringsliste, tilsvarende avleveringsliste for fysiske avleveringer etter § 23.</article><article class="legalP" id="kapittel-4-paragraf-8-ledd-2">Overføring av data fra avleverende virksomhet til Norsk helsearkiv, og retur av kvitteringsmelding og eventuelle avviksmeldinger, skal foregå elektronisk og innenfor de rammer som er etablert for elektronisk kommunikasjon i helse- og omsorgstjenesten. Dersom avleverende virksomhet ikke er i stand til å overføre data elektronisk innenfor dette rammeverket, kan det avtales særskilt at det digitale uttrekket skal avleveres til Norsk helsearkiv på et fysisk lagringsmedium.</article><article class="legalP" id="kapittel-4-paragraf-8-ledd-3">Elektronisk pasientarkivmateriale som er avlevert til Norsk helsearkiv kan kasseres etter at Norsk helsearkiv har kvittert for at avleveringen er mottatt og akseptert.</article></article><article class="legalArticle" data-lovdata-URL="LTI/forskrift/2016-03-18-268/§25" data-name="§25" id="kapittel-4-paragraf-9"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Avlevering av mangelfullt eller skadet materiale</span></h3><article class="legalP" id="kapittel-4-paragraf-9-ledd-1">Dersom leveringen er ufullstendig, eller ikke er i den orden eller tilstand som er avtalt, kan Norsk helsearkiv kreve at mangelen utbedres. Norsk helsearkiv kan kreve at skadet pasientarkivmateriale repareres før avlevering.</article></article><article class="legalArticle" data-lovdata-URL="LTI/forskrift/2016-03-18-268/§26" data-name="§26" id="kapittel-4-paragraf-10"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Kvittering for mottatt materiale</span></h3><article class="legalP" id="kapittel-4-paragraf-10-ledd-1">Norsk helsearkiv skal gi avleverende virksomhet kvittering når avleveringen er mottatt og akseptert.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2016-03-18-268/KAPITTEL_5"><h2>Kapittel 5. Behandling av avlevert arkivmateriale i Norsk helsearkiv og Helsearkivregisteret</h2><article class="legalArticle" data-lovdata-URL="LTI/forskrift/2016-03-18-268/§27" data-name="§27" id="kapittel-5-paragraf-1"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Digitalisering av mottatt fysisk arkivmateriale</span></h3><article class="legalP" id="kapittel-5-paragraf-1-ledd-1">Norsk helsearkiv skal så langt mulig digitalisere mottatt fysisk pasientarkivmateriale.</article><article class="legalP" id="kapittel-5-paragraf-1-ledd-2">Pasientarkivmateriale som digitaliseres etter avlevering, skal være i overensstemmelse med format- og kvalitetskrav som Riksarkivaren fastsetter. Eldre pasientarkiv, jf. § 9, skal bevares i sin originale form etter en eventuell digitalisering. Riksarkivaren kan beslutte at eldre originalmateriale i konkrete tilfeller likevel skal kasseres etter digitalisering, dersom materialet er skadet og restaurering av materialet vil være uforholdsmessig kostbart.</article><article class="legalP" id="kapittel-5-paragraf-1-ledd-3">Når annet pasientarkivmateriale digitaliseres etter avlevering, skal originalmaterialet normalt kasseres. Riksarkivaren kan likevel beslutte at originalmaterialet skal bevares etter digitalisering.</article></article><article class="legalArticle" data-lovdata-URL="LTI/forskrift/2016-03-18-268/§28" data-name="§28" id="kapittel-5-paragraf-2"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Langtidsbevaring</span></h3><article class="legalP" id="kapittel-5-paragraf-2-ledd-1">Norsk helsearkiv skal sørge for pålitelig langtidsbevaring av avleverte arkiver.</article><article class="legalP" id="kapittel-5-paragraf-2-ledd-2">Både digitalisert materiale og digitalt skapte arkiver kan overføres til og tilpasses nye lagringsmedier eller lagringsformater når det er hensiktsmessig ut fra formålet i § 2.</article></article><article class="legalArticle" data-lovdata-URL="LTI/forskrift/2016-03-18-268/§29" data-name="§29" id="kapittel-5-paragraf-3"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Kvalitetskontroll av bestandsopplysninger i Helsearkivregisteret</span></h3><article class="legalP" id="kapittel-5-paragraf-3-ledd-1">Norsk helsearkiv skal arbeide systematisk med å forbedre og komplettere bestandsopplysningene i Helsearkivregisteret. Som ledd i kvalitetskontrollen, kan det gjøres rutinemessige samkjøringer mot Det sentrale folkeregister, Dødsårsaksregisteret og Norsk pasientregister.</article></article><article class="legalArticle" data-lovdata-URL="LTI/forskrift/2016-03-18-268/§30" data-name="§30" id="kapittel-5-paragraf-4"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-4-ledd-1">Enhver som behandler helseopplysninger etter denne forskriften, har taushetsplikt etter helsepersonelloven § 21 flg.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2016-03-18-268/KAPITTEL_6"><h2>Kapittel 6. Utlevering av opplysninger</h2><article class="legalArticle" data-lovdata-URL="LTI/forskrift/2016-03-18-268/§31" data-name="§31" id="kapittel-6-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Utlevering av helseopplysninger</span></h3><article class="legalP" id="kapittel-6-paragraf-1-ledd-1">Helseopplysninger kan utleveres etter søknad dersom det er tillatt etter reglene om taushetsplikt, og mottakeren har nødvendig tillatelse til å behandle opplysningene.</article><article class="legalP" id="kapittel-6-paragraf-1-ledd-2">Søknaden skal angi grunnlaget for at opplysningene kan utleveres. Vedtak eller godkjenninger som har betydning for vurderingen, skal vedlegges søknaden.</article><article class="legalP" id="kapittel-6-paragraf-1-ledd-3">Opplysninger til bruk i forskning skal utleveres uten direkte personidentifiserbare kjennetegn eller andre kjennetegn som innebærer at den registrerte ved bruk av enkle hjelpemidler kan identifiseres. Dersom direkte personidentifiserbare kjennetegn er nødvendig for å sammenstille opplysningene med opplysninger i andre registre og sammenstillingen utgjør en hovedverdi for forskningen, kan opplysninger likevel utleveres med direkte identifiserbare kjennetegn. Det skal vurderes om pårørende først skal informeres og gis adgang til å motsette seg at personidentifiserbare opplysninger etter andre punktum utleveres. Graden av personidentifikasjon skal ikke være større enn nødvendig for det aktuelle formålet.</article><article class="legalP" id="kapittel-6-paragraf-1-ledd-4">Utlevering av opplysninger etter tredje ledd andre punktum kan bare skje etter godkjenning av Regional komité for medisinsk og helsefaglig forskningsetikk (REK).</article><article class="legalP" id="kapittel-6-paragraf-1-ledd-5">Norsk helsearkiv kan fastsette nærmere formkrav for søknad om utlevering av opplysninger.</article></article><article class="legalArticle" data-lovdata-URL="LTI/forskrift/2016-03-18-268/§32" data-name="§32" id="kapittel-6-paragraf-2"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Sikkerhets- og forsvarlighetskrav ved utlevering</span></h3><article class="legalP" id="kapittel-6-paragraf-2-ledd-1">Norsk helsearkiv skal sikre at pasientarkivmateriale utleveres på en slik måte at materialet ikke skades eller utsettes for uforsvarlig slitasje.</article><article class="legalP" id="kapittel-6-paragraf-2-ledd-2">Norsk helsearkiv skal forvisse seg om at utlevering av kopier og digitale uttrekk skjer til rett mottaker.</article><article class="legalP" id="kapittel-6-paragraf-2-ledd-3">I vedtak om utlevering etter § 31 kan Norsk helsearkiv sette vilkår om overføringsmetode, oppbevaring av mottatt materiale, og eventuell tilbakelevering eller tilintetgjøring av kopier og uttrekk.</article></article><article class="legalArticle" data-lovdata-URL="LTI/forskrift/2016-03-18-268/§33" data-name="§33" id="kapittel-6-paragraf-3"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Oversikt over utleveringer</span></h3><article class="legalP" id="kapittel-6-paragraf-3-ledd-1">Norsk helsearkiv skal føre oversikt over utleveringer fra Helsearkivregisteret. Oversikten skal omfatte opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-3-ledd-1-punkt-1"><article class="legalP" id="kapittel-6-paragraf-3-ledd-1-punkt-1-ledd-1">hvem som er mottaker og har ansvar for behandlingen av utleverte opplysninger,</article></article></li><li data-li-identifier="b)" data-name="b)"><article class="listArticle" id="kapittel-6-paragraf-3-ledd-1-punkt-2"><article class="legalP" id="kapittel-6-paragraf-3-ledd-1-punkt-2-ledd-1">grunnlaget for utleveringen,</article></article></li><li data-li-identifier="c)" data-name="c)"><article class="listArticle" id="kapittel-6-paragraf-3-ledd-1-punkt-3"><article class="legalP" id="kapittel-6-paragraf-3-ledd-1-punkt-3-ledd-1">utvalgskriteriene eller referanser til det arkivmateriale utleveringen er hentet fra og</article></article></li><li data-li-identifier="d)" data-name="d)"><article class="listArticle" id="kapittel-6-paragraf-3-ledd-1-punkt-4"><article class="legalP" id="kapittel-6-paragraf-3-ledd-1-punkt-4-ledd-1">eventuelle vilkår fastsatt etter § 32 tredje ledd.</article></article></li></ul></article></article></section><section class="section" data-name="kap7" id="kapittel-7" data-lovdata-URL="LTI/forskrift/2016-03-18-268/KAPITTEL_7"><h2>Kapittel 7. Avsluttende bestemmelser</h2><article class="legalArticle" data-lovdata-URL="LTI/forskrift/2016-03-18-268/§34" data-name="§34" id="kapittel-7-paragraf-1"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Ikraftsetting</span></h3><article class="legalP" id="kapittel-7-paragraf-1-ledd-1">Forskriftens kapitler 1, 3, 5 og 7 trer i kraft straks. Forskriftens kapitler 2, 4 og 6 trer i kraft fra den tid departementet bestemmer. Departementet kan bestemme at de enkelte bestemmelsene skal tre i kraft til ulik tid.</article></article><article class="legalArticle" data-lovdata-URL="LTI/forskrift/2016-03-18-268/§35" data-name="§35" id="kapittel-7-paragraf-2"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Endringer i andre forskrifter</span></h3><article class="legalP" id="kapittel-7-paragraf-2-ledd-1">Fra den tid forskriften trer i kraft, gjøres følgende endringer i andre forskrifter:</article> <article class="defaultP" margin-top="true">1.</article> <article class="defaultP" margin-top="true">I forskrift 21. desember 2001 nr. 1476 om innsamling og behandling av helseopplysninger i Dødsårsaksregisteret gjøres følgende endring:</article> <article class="defaultP" margin-top="true">§ 2-6 første ledd skal lyde:</article><article class="legalP" id="kapittel-7-paragraf-2-ledd-2">Folkehelseinstituttet skal sørge for at helseopplysninger som innsamles og behandles i Dødsårsaksregisteret er korrekte, relevante og nødvendige for de formål de innsamles for, jf. § 1-3. Som ledd i kvalitetskontrollen kan det gjøres rutinemessige samkjøringer mot Det sentrale folkeregister, Medisinsk fødselsregister, Kreftregisteret, Meldingssystemet for smittsomme sykdommer, Norsk pasientregister, Hjerte- og karregisteret og Helsearkivregisteret.</article> <article class="defaultP" margin-top="true">§ 3-1 første ledd:</article><article class="legalP" id="kapittel-7-paragraf-2-ledd-3">Opplysninger i Dødsårsaksregisteret kan sammenstilles (kobles) med opplysninger i Medisinsk fødselsregister, Kreftregisteret, Meldingssystem for smittsomme sykdommer, System for vaksinasjonskontroll, Reseptregisteret, Forsvarets helseregister, Norsk pasientregister og Hjerte- og karregisteret, dersom det gjøres av den databehandlingsansvarlige for ett av de nevnte registrene eller en virksomhet departementet bestemmer, og resultatet av sammenstillingen fremkommer i anonymisert form.</article> <article class="defaultP" margin-top="true">2.</article> <article class="defaultP" margin-top="true">I forskrift 7. desember 2007 nr. 1389 om innsamling og behandling av helseopplysninger i Norsk pasientregister gjøres følgende endring:</article> <article class="defaultP" margin-top="true">§ 2-4 første ledd skal lyde:</article><article class="legalP" id="kapittel-7-paragraf-2-ledd-4">Helsedirektoratet skal sørge for at helseopplysninger som innsamles og behandles i Norsk pasientregister, er korrekte, relevante og nødvendige for de formål de innsamles for, jf. § 1-2. Som ledd i kvalitetskontrollen kan det gjennomføres rutinemessige samkjøringer mot Det sentrale folkeregister, Medisinsk fødselsregister, Kreftregisteret, Meldingssystem for smittsomme sykdommer, System for vaksinasjonskontroll, Hjerte og karregisteret, Dødsårsaksregisteret og Helsearkivregisteret.</article></article></section></main></body></html>