<!DOCTYPE html><html lang="no"><head><title>Instruks om endringer i instruks 13. oktober 2006 nr. 1151 om samarbeid mellom Etterretningstjenesten og Politiets sikkerhetstjeneste</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-10-21-1226</dd><dt class="dokid">DokumentID</dt><dd class="dokid">LTI/forskrift/2016-10-21-1226</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 14 s 2245</dd><dt class="dateInForce">I kraft fra</dt><dd class="dateInForce">2016-10-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-10-13-1151</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-10-24 15:35</dd><dt class="journalNumber">Journalnummer</dt><dd class="journalNumber">2016-1019</dd><dt class="titleShort">Korttittel</dt><dd class="titleShort">Endr. i instruks om samarbeidet mellom E og PST</dd><dt class="title">Tittel</dt><dd class="title">Instruks om endringer i instruks 13. oktober 2006 nr. 1151 om samarbeid mellom Etterretningstjenesten og Politiets sikkerhetstjeneste</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 21. oktober 2016 med hjemmel i Kongens instruksjonsmyndighet. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2016-10-21-1226</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om endringer i instruks 13. oktober 2006 nr. 1151 om samarbeid mellom Etterretningstjenesten og Politiets sikkerhetstjeneste<ul class="tocSubUl"><li>§ 9. Felles kontraterrorsenter (FKTS)</li></ul></li></ul></dd></dl></header><main class="documentBody" data-lovdata-URL="LTI/forskrift/2016-10-21-1226" id="dokument"><h1>Instruks om endringer i instruks 13. oktober 2006 nr. 1151 om samarbeid mellom Etterretningstjenesten og Politiets sikkerhetstjeneste</h1><article class="legalP" id="ledd-1">I instruks av 13. oktober 2006 nr. 1151 om samarbeid mellom Etterretningstjenesten og Politiets sikkerhetstjeneste gjøres følgende endringer:</article> <article class="defaultP" margin-top="true">§ 7 første ledd skal lyde:</article><article class="legalP" id="ledd-2">Tjenestene skal så langt mulig bistå hverandre i konkrete saker gjennom informasjonsinnhenting, utveksling av informasjon (herunder overskuddsinformasjon, jf. § 10 første ledd tredje punktum) og vurderinger, analysebistand eller ved annen støttevirksomhet, herunder ved utlån av utstyr eller annen teknisk bistand.</article> <article class="defaultP" margin-top="true">§ 8 femte ledd oppheves.</article> <article class="defaultP" margin-top="true">Ny § 9 skal lyde:</article><article class="futureLegalArticle" data-name="§9" id="foreslåttparagraf-1"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Felles kontraterrorsenter (FKTS)</span></span><article class="legalP" id="foreslåttparagraf-1-ledd-1">FKTS skal ha som oppgave å sikre et effektivt samarbeid innen de to tjenesters felles oppgave knyttet til kontraterror, med vekt på de grenseoverskridende trusler. FKTS skal ikke inneha egne operative oppgaver. Operative kapasiteter og ansvar tilligger de respektive tjenestene. FKTS skal ikke erstatte annet samarbeid mellom tjenestene. Samarbeidet i FKTS skal omfatte informasjonsutveksling, analysearbeid, koordinering av operativt samarbeid og annet relevant samarbeid.</article><article class="legalP" id="foreslåttparagraf-1-ledd-2">Produkter fra FKTS sendes til Forsvarsdepartementet og Justis- og beredskapsdepartementet som hovedadressater. Departementene kan fastsette nærmere rutiner for distribusjon av produkter.</article><article class="legalP" id="foreslåttparagraf-1-ledd-3">FKTS er et permanent senter med representasjon fra tjenestenes relevante fagmiljøer. FKTS ledes av en representant fra PST med en nestleder fra E. Tjenestenes representanter forblir til enhver tid ansatt i egen tjeneste og utfører oppgaver på vegne av disse. Etter godkjenning fra sjefene for tjenestene kan representanter fra andre norske myndigheter for et avgrenset formål og tidsrom tilknytte seg FKTS gjennom liaisoner eller på annen måte. Forsvarsdepartementet og Justis- og beredskapsdepartementet skal snarest orienteres om slike ordninger.</article><article class="legalP" id="foreslåttparagraf-1-ledd-4">FKTS inngår administrativt i PST som en enhet med eget driftsbudsjett. Tjenestene dekker kostnader knyttet til eget materiell og personell.</article><article class="legalP" id="foreslåttparagraf-1-ledd-5">FKTS skal ikke ha eget arkiv.</article><article class="legalP" id="foreslåttparagraf-1-ledd-6">Sjefene for tjenestene fastsetter utfyllende bestemmelser, herunder om senterets bemanning, administrative forhold og samarbeids- og rapporteringsrutiner.</article></article> <article class="defaultP" margin-top="true">Nåværende § 9, § 10 og § 11 blir nye § 10, § 11 og § 12.</article> <article class="defaultP" margin-top="true">Instruksen trer i kraft straks.</article></main></body></html>