<!DOCTYPE html><html lang="no"><head><title>Forskrift om tilleggskrav for autorisasjon for helsepersonell med yrkeskvalifikasjoner fra land utenfor EØS og Sveits</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-19-1732</dd><dt class="dokid">DokumentID</dt><dd class="dokid">LTI/forskrift/2016-12-19-1732</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 18 s 2932</dd><dt class="dateInForce">I kraft fra</dt><dd class="dateInForce">2017-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-02-24-460</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-64/§48a</li></ul></dd><dt class="dateOfPublication">Kunngjort</dt><dd class="dateOfPublication">2016-12-23 14:45</dd><dt class="lastupdated">Rettet</dt><dd class="lastupdated">§ 2 (bokstavering)</dd><dt class="journalNumber">Journalnummer</dt><dd class="journalNumber">2016-1407</dd><dt class="titleShort">Korttittel</dt><dd class="titleShort">Forskrift om tilleggskrav for autorisasjon for helsepersonell</dd><dt class="title">Tittel</dt><dd class="title">Forskrift om tilleggskrav for autorisasjon for helsepersonell med yrkeskvalifikasjoner fra land utenfor EØS og Sveits</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 19. desember 2016 med hjemmel i lov 2. juli 1999 nr. 64 om helsepersonell m.v. (helsepersonelloven) § 48a tredje ledd.</dd><dt class="refid">RefID</dt><dd class="refid">forskrift/2016-12-19-1732</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilleggskrav for autorisasjon for helsepersonell med yrkeskvalifikasjoner fra land utenfor EØS og Sveits<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Språkkrav</li><li>§ 4. Fagprøve</li><li>§ 5. Kurs i nasjonale fag</li><li>§ 6. Kurs i legemiddelhåndtering</li><li>§ 7. Innhold i kurs og prøver</li><li>§ 8. Adgang til å ta ny prøve</li><li>§ 9. Frist for gjennomføring</li><li>§ 10. Overgangsbestemmelse</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-19-1732" id="dokument"><h1>Forskrift om tilleggskrav for autorisasjon for helsepersonell med yrkeskvalifikasjoner fra land utenfor EØS og Sveits</h1><article class="legalArticle" data-lovdata-URL="LTI/forskrift/2016-12-19-1732/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å bidra til at helsepersonell som er utdannet i land utenfor EØS og Sveits har nødvendige kvalifikasjoner og kunnskaper for å få norsk autorisasjon etter helsepersonelloven § 48a.</article></article><article class="legalArticle" data-lovdata-URL="LTI/forskrift/2016-12-19-1732/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder søkere som<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">er utdannet i et land utenfor EØS og Sveits, og</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har gjennomført utdanning og bestått utenlandsk eksamen som anerkjennes som jevngod med tilsvarende norsk utdanning og eksamen, eller har godtgjort å ha den nødvendige kyndighet, jf. helsepersonelloven § 48a første ledd bokstav a og bokstav d.</article></article></li></ul></article></article><article class="legalArticle" data-lovdata-URL="LTI/forskrift/2016-12-19-1732/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Språkkrav</span></h2><article class="legalP" id="paragraf-3-ledd-1">Bestått språkprøve er et vilkår for å få rett til autorisasjon for alle helsepersonellgrupper etter helsepersonelloven § 48 første ledd. Med språkprøve menes prøve i norsk språk og kommunikasjon (norsk språkprøve) som tilsvarer Europarådets nivåskala for språk (CEFR) B2.</article><article class="legalP" id="paragraf-3-ledd-2">Kravet om bestått språkprøve gjelder ikke hvis søkeren legger frem dokumentasjon på tilsvarende kunnskaper og ferdigheter i norsk, svensk eller dansk.</article></article><article class="legalArticle" data-lovdata-URL="LTI/forskrift/2016-12-19-1732/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fagprøve</span></h2><article class="legalP" id="paragraf-4-ledd-1">Bestått fagprøve er et vilkår for å få autorisasjon som lege, tannlege, sykepleier og helsefagarbeider. Med fagprøve menes fagspesifikk praktisk, muntlig og skriftlig prøve som måler om søker har tilsvarende teoretiske og praktiske kunnskaper og ferdigheter som kreves for norsk eksamen i faget.</article></article><article class="legalArticle" data-lovdata-URL="LTI/forskrift/2016-12-19-1732/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kurs i nasjonale fag</span></h2><article class="legalP" id="paragraf-5-ledd-1">Bestått kurs i nasjonale fag er et vilkår for å få rett til autorisasjon for alle helsepersonellgrupper etter helsepersonelloven § 48 først ledd. Med kurs i nasjonale fag menes kurs i oppbygning og organisering av norsk helse- og omsorgstjeneste, helse-, trygde- og sosialrett, kulturforståelse og nasjonale satsningsområder.</article></article><article class="legalArticle" data-lovdata-URL="LTI/forskrift/2016-12-19-1732/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kurs i legemiddelhåndtering</span></h2><article class="legalP" id="paragraf-6-ledd-1">Bestått kurs i legemiddelhåndtering er et vilkår for å få autorisasjon som lege, tannlege, sykepleier og farmasøyt. Med kurs i legemiddelhåndtering menes kurs i regelverk om legemidler og rekvireringsrett, legemiddelhåndtering og medikamentregning.</article></article><article class="legalArticle" data-lovdata-URL="LTI/forskrift/2016-12-19-1732/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innhold i kurs og prøver</span></h2><article class="legalP" id="paragraf-7-ledd-1">Helsedirektoratet fastsetter innholdet i kurs og prøver etter § 4 til § 6.</article></article><article class="legalArticle" data-lovdata-URL="LTI/forskrift/2016-12-19-1732/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å ta ny prøve</span></h2><article class="legalP" id="paragraf-8-ledd-1">En søker som ikke har bestått fagprøve, kurs i nasjonale fag og kurs i legemiddelhåndtering kan ta den enkelte prøven eller kurset på ny inntil to ganger. Dersom det sendes ny søknad om autorisasjon skal tidligere forsøk regnes med i det totale antallet forsøk på å bestå en prøve eller et kurs.</article></article><article class="legalArticle" data-lovdata-URL="LTI/forskrift/2016-12-19-1732/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Frist for gjennomføring</span></h2><article class="legalP" id="paragraf-9-ledd-1">Helsedirektoratet avgjør om søkeren har gjennomført en utdanning og bestått en utenlandsk eksamen som anerkjennes som jevngod med tilsvarende norsk utdanning og eksamen eller på annen måte har godtgjort nødvendig kyndighet, jf. helsepersonelloven § 48a første ledd bokstav c og bokstav d. Tilleggskrav etter § 4 til § 6 skal være gjennomført og bestått innen tre år fra det tidspunktet søkeren har fått beskjed om avgjørelsen etter første punktum. For den som ikke har mottatt beskjed om avgjørelsen, løper fristen fra det tidspunktet søkeren har fått eller burde ha skaffet seg kunnskap om avgjørelsen.</article><article class="legalP" id="paragraf-9-ledd-2">Helsedirektoratet kan etter søknad forlenge fristen for gjennomføring av tilleggskrav med inntil ett år ved forsinkelse på grunn av langvarig sykdom eller svangerskapspermisjon. Vedtaket kan påklages til Nasjonalt klageorgan for helsetjenesten.</article></article><article class="legalArticle" data-lovdata-URL="LTI/forskrift/2016-12-19-1732/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsbestemmelse</span></h2><article class="legalP" id="paragraf-10-ledd-1">Dersom søknaden om autorisasjon er mottatt i Helsedirektoratet og godtgjørelse etter helsepersonelloven § 53 er betalt før denne forskriften trer i kraft, behandles søknaden etter reglene i forskrift 24. februar 2004 nr. 460 om tilleggskrav for autorisasjon av helsepersonell.</article><article class="legalP" id="paragraf-10-ledd-2">Reglene i forskrift 24. februar 2004 nr. 460 gis også anvendelse for behandling av søknad som i perioden fra 1. januar 2017 til og med 31. desember 2017 er mottatt i Helsedirektoratet og godtgjørelse etter helsepersonelloven § 53 er betalt dersom<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">søkeren søkte om autorisasjon i perioden fra 1. januar 2015 til og med 31. desember 2016 og vilkåret i helsepersonelloven § 48a første ledd bokstav c eller d ble vurdert oppfylt under behandlingen av søknaden eller</article></article></li><li data-li-identifier="b)" data-name="b)"><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">søkeren før 1. januar 2017 har fått avslag på søknad om autorisasjon og etter avslaget har gjennomført tilleggsutdanning eller yrkespraksis for å godtgjøre nødvendig kyndighet etter helsepersonelloven § 48a første ledd bokstav d.</article></article></li></ul></article><article class="legalP" id="paragraf-10-ledd-3">Dokumentasjon på gjennomførte tilleggskrav etter forskrift 24. februar 2004 nr. 460 skal følge vedlagt søknaden.</article><article class="legalP" id="paragraf-10-ledd-4">Klage behandles etter de samme reglene som vedtaket.</article></article><article class="legalArticle" data-lovdata-URL="LTI/forskrift/2016-12-19-1732/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften, med unntak av vilkåret i § 4 om bestått fagprøve for å få autorisasjon som tannlege, trer i kraft 1. januar 2017. Fra samme tidspunkt oppheves forskrift 24. februar 2004 nr. 460 om tilleggskrav for autorisasjon for helsepersonell.</article></article></main></body></html>