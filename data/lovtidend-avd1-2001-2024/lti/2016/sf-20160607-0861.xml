<!DOCTYPE html><html lang="no"><head><title>Forskrift om rammeplan for grunnskolelærerutdanning for trinn 5–10</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-06-07-861</dd><dt class="dokid">DokumentID</dt><dd class="dokid">LTI/forskrift/2016-06-07-861</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 10 s 1583</dd><dt class="dateInForce">I kraft fra</dt><dd class="dateInForce">2016-06-07</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-03-01-295</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2016-07-05 14:40</dd><dt class="journalNumber">Journalnummer</dt><dd class="journalNumber">2016-0752</dd><dt class="titleShort">Korttittel</dt><dd class="titleShort">Forskrift om plan for grunnskolelærerutdanning, trinn 5–10</dd><dt class="title">Tittel</dt><dd class="title">Forskrift om rammeplan for grunnskolelærerutdanning for trinn 5–10</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 7. juni 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2016-06-07-861</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for grunnskolelærerutdanning for trinn 5–10<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Innhold og struktur</li><li>§ 4. Programplan og nasjonale retningslinjer</li><li>§ 5. Nasjonale deleksamener</li><li>§ 6. Fritaksbestemmelser</li><li>§ 7. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2016-06-07-861" id="dokument"><h1>Forskrift om rammeplan for grunnskolelærerutdanning for trinn 5–10</h1><article class="legalArticle" data-lovdata-URL="LTI/forskrift/2016-06-07-861/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for universiteter og høyskoler som gir grunnskolelærerutdanning for trinn 5-10, og som er akkreditert etter lov om universiteter og høyskoler § 1-2 og § 3-1.</article><article class="numberedLegalP" data-numerator="2" id="paragraf-1-nummer-2">(2) Grunnskolelærerutdanning for trinn 5–10 er en mastergradsutdanning som skal kvalifisere for tilsetting i undervisningsstilling i grunnskolen, jf. krav fastsatt med hjemmel i lov 17. juli 1998 nr. 61 om grunnskolen og den vidaregåande opplæringa § 10-1. Utdanningen skal bygge på opplæringsloven og gjeldende læreplaner for grunnopplæringen.</article><article class="numberedLegalP" data-numerator="3" id="paragraf-1-nummer-3">(3) Forskriftens formål er å sikre at lærerutdanningsinstitusjonene tilbyr en integrert, profesjonsrettet grunnskolelærerutdanning for trinn 5–10, basert på forskning og erfaringskunnskap. Utdanningen skal kjennetegnes av høy faglig kvalitet, av helhet og sammenheng mellom fag, fagdidaktikk, pedagogikk og praksisstudier og av et nært samspill med profesjonsfeltet og det samfunnet skolen er en del av. Lærerutdanningsinstitusjonene skal sikre helhetlige studieprogrammer gjennom ledelse og organisering som involverer alle relevante fagmiljøer. Utdanningen skal gi internasjonale perspektiver, sette lærerprofesjonen inn i en historisk, kulturell og samfunnsmessig sammenheng og bidra til kritisk refleksjon og profesjonsforståelse.</article><article class="numberedLegalP" data-numerator="4" id="paragraf-1-nummer-4">(4) Grunnskolelærerutdanningen skal kvalifisere for en profesjonsutøvelse som bygger på forsknings- og erfaringsbasert kunnskap, og for videre studier på ph.d.-nivå. Utdanningen skal gi et profesjonsetisk grunnlag, ruste for kontinuerlig profesjonell utvikling og kvalifisere studentene til å videreutvikle skolen som en institusjon for danning og læring i et demokratisk og mangfoldig samfunn.</article><article class="numberedLegalP" data-numerator="5" id="paragraf-1-nummer-5">(5) Grunnskolelærerutdanning for trinn 5–10 skal kvalifisere studentene til å ivareta opplæring om samiske forhold, herunder kjennskap til den statusen urfolk har internasjonalt, og samiske elevers rett til opplæring i tråd med opplæringsloven og gjeldende læreplanverk.</article></article><article class="legalArticle" data-lovdata-URL="LTI/forskrift/2016-06-07-861/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="numberedLegalP" data-numerator="1" id="paragraf-2-nummer-1">(1) Læringsutbyttebeskrivelsene skal være i tråd med Nasjonalt kvalifikasjonsrammeverk for livslang læring, nivå 7 (syklus 2, mastergrad).</article><article class="numberedLegalP" data-numerator="2" id="paragraf-2-nummer-2">(2) Kandidaten skal etter fullført grunnskolelærerutdanning ha følgende samlede læringsutbytte:</article> <article class="defaultP" margin-top="true"><i>Kunnskap</i></article><article class="legalP" id="paragraf-2-ledd-1">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har avansert kunnskap enten i et valgt undervisningsfag og fagets didaktikk eller i profesjonsrettet pedagogikk/spesialpedagogikk</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har spesialisert innsikt i et avgrenset fagområde (masteroppgaven)</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">har bred profesjonsrettet kunnskap i øvrige fag som inngår i utdanningen</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">har inngående kunnskap om relevant forskning og teori, samt vitenskapelige tenkemåter, forskningsmetoder og etikk</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">har inngående kunnskap om gjeldende lov- og planverk for grunnopplæringen, og om overgangen fra barnetrinn til ungdomstrinn og fra ungdomstrinn til videregående opplæring</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">har inngående kunnskap om videreutvikling av grunnleggende ferdigheter, vurderings- og prøvesystemer, klasseledelse og vurdering av elevers læring og hva som fremmer læring i fagene</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">har inngående kunnskap om læringsteori og barn og unges utvikling, danning og læring i ulike sosiale, språklige og kulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">har kunnskap om barn og unge i vanskelige livssituasjoner, herunder kunnskap om mobbing, vold og seksuelle overgrep mot barn og unge, gjeldende lovverk og barn og unges rettigheter i et nasjonalt og internasjonalt perspektiv</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">har bred kunnskap om lærerprofesjonen, fagenes egenart og historie, og forståelse av skolens utvikling som organisasjon, dens mandat, verdigrunnlag og plass i samfunnet.</article></article></li></ul></article> <article class="defaultP" margin-top="true"><i>Ferdigheter</i></article><article class="legalP" id="paragraf-2-ledd-2">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">kan undervise basert på forskning og erfaringskunnskap, alene og sammen med andre</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">kan analysere, tilpasse og bruke gjeldende læreplaner</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">kan iverksette tidlig innsats og sikre progresjon i elevens utvikling av grunnleggende ferdigheter og fagkompetanse</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">kan skape inkluderende og helsefremmende læringsmiljøer som bidrar til gode faglige, sosiale og estetiske læringsprosesser</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">kan analysere, vurdere og dokumentere elevers læring, gi læringsfremmende tilbakemeldinger, tilpasse opplæringen til elevenes forutsetninger og behov, bruke varierte undervisningsmetoder og bidra til at elevene kan reflektere over egen læring og utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">kan vurdere og bruke relevante læremidler, digitale verktøy og ressurser i opplæringen, og gi elevene opplæring i digitale ferdigheter</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">kan analysere og forholde seg kritisk til nasjonal og internasjonal forskning og anvende denne kunnskapen i profesjonsutøvelsen</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">kan alene, og i samarbeid med andre, bruke relevante metoder fra forsknings- og utviklingsarbeid, for kontinuerlig utvikling av egen og skolens kollektive praksis, samt gjennomføre avgrensede forskningsprosjekter under veiledning</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">kan identifisere tegn på mobbing, vold og seksuelle overgrep. På bakgrunn av faglige vurderinger skal kandidaten raskt kunne iverksette nødvendige tiltak, og kunne etablere samarbeid med relevante faginstanser.</article></article></li></ul></article> <article class="defaultP" margin-top="true"><i>Generell kompetanse</i></article><article class="legalP" id="paragraf-2-ledd-3">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">kan styrke internasjonale og flerkulturelle perspektiver ved skolens arbeid, bidra til forståelse av samenes status som urfolk og stimulere til demokratisk deltakelse og bærekraftig utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">kan initiere og ivareta et godt skole–hjem-samarbeid, og samarbeide med andre aktører relevante for skolens virksomhet</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">behersker norsk muntlig og skriftlig, både bokmål og nynorsk, og kan bruke språket på en kvalifisert måte i profesjonssammenheng</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">kan på et avansert nivå formidle og kommunisere om faglige problemstillinger knyttet til profesjonsutøvelsen, og har profesjonsfaglig digital kompetanse</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">kan analysere og vurdere relevante faglige og etiske problemstillinger og bidra til utvikling av faglig felleskap på den enkelte skole</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-6"><article class="legalP" id="paragraf-2-ledd-3-punkt-6-ledd-1">kan bidra i innovasjonsprosesser knyttet til skolens virksomhet og legge til rette for at lokalt arbeids-, samfunns- og kulturliv involveres i opplæringen.</article></article></li></ul></article></article><article class="legalArticle" data-lovdata-URL="LTI/forskrift/2016-06-07-861/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innhold og struktur</span></h2><article class="numberedLegalP" data-numerator="1" id="paragraf-3-nummer-1">(1) Utdanningen skal inneholde:</article> <article class="defaultP" margin-top="true">1.–3. studieår:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">minst fem dager observasjonspraksis</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">minst 80 dager praksis, veiledet og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-3"><article class="legalP" id="paragraf-3-nummer-1-punkt-3-ledd-1">pedagogikk og elevkunnskap, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-4"><article class="legalP" id="paragraf-3-nummer-1-punkt-4-ledd-1">fag I (masterfaget), minst 60 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-5"><article class="legalP" id="paragraf-3-nummer-1-punkt-5-ledd-1">fag II (undervisningsfag), minst 60 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-6"><article class="legalP" id="paragraf-3-nummer-1-punkt-6-ledd-1">fag III (nytt undervisningsfag, skolerelevant fag eller fordypning i undervisningsfag), 30 eller 60 studiepoeng.</article></article></li><li><article class="listArticle" id="paragraf-3-nummer-1-punkt-7"><article class="legalP" id="paragraf-3-nummer-1-punkt-7-ledd-1">Fag I (masterfaget) kan være: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-7-ledd-1-punkt-1"><article class="legalP" id="paragraf-3-nummer-1-punkt-7-ledd-1-punkt-1-ledd-1">undervisningsfag, 60 studiepoeng<br />eller</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-7-ledd-1-punkt-2"><article class="legalP" id="paragraf-3-nummer-1-punkt-7-ledd-1-punkt-2-ledd-1">profesjonsrettet pedagogikk eller spesialpedagogikk, 30 studiepoeng, som sammen med pedagogikk og elevkunnskap utgjør 60 studiepoeng i 1.–3. år.</article></article></li></ul></article></article></li><li><article class="listArticle" id="paragraf-3-nummer-1-punkt-8"><article class="legalP" id="paragraf-3-nummer-1-punkt-8-ledd-1">Fag III kan være: <ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-8-ledd-1-punkt-1"><article class="legalP" id="paragraf-3-nummer-1-punkt-8-ledd-1-punkt-1-ledd-1">undervisningsfag eller et skolerelevant fag, 30 studiepoeng, hvis masterfaget er undervisningsfag</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-8-ledd-1-punkt-2"><article class="legalP" id="paragraf-3-nummer-1-punkt-8-ledd-1-punkt-2-ledd-1">nytt undervisningsfag, 60 studiepoeng, hvis masterfaget er profesjonsrettet pedagogikk eller spesialpedagogikk.</article></article></li></ul></article><article class="legalP" id="paragraf-3-nummer-1-punkt-8-ledd-2">Alle studenter skal ha minst 60 studiepoeng i to undervisningsfag.</article></article></li></ul></article> <article class="defaultP" margin-top="true">4.–5. studieår:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-punkt-9"><article class="legalP" id="paragraf-3-nummer-1-punkt-9-ledd-1">minst 30 dager praksis i grunnskolen, veiledet og vurdert</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-10"><article class="legalP" id="paragraf-3-nummer-1-punkt-10-ledd-1">pedagogikk og elevkunnskap, 30 studiepoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-11"><article class="legalP" id="paragraf-3-nummer-1-punkt-11-ledd-1">fag I (undervisningsfag som masterfag), 90 studiepoeng<br />eller</article></article></li><li data-li-identifier="-" data-name="-"><article class="listArticle" id="paragraf-3-nummer-1-punkt-12"><article class="legalP" id="paragraf-3-nummer-1-punkt-12-ledd-1">fag I (pedagogikk eller spesialpedagogikk som masterfag), 60 studiepoeng, og fag II eller III, 30 studiepoeng, som bygger på 60 studiepoeng i 1.–3. år.</article></article></li></ul></article><article class="numberedLegalP" data-numerator="2" id="paragraf-3-nummer-2">(2) Utdanningen skal omfatte to til tre undervisningsfag. Alle undervisningsfagene skal være profesjonsrettede lærerutdanningsfag, omfatte fagdidaktikk og svare til et skolefag i gjeldende læreplan for grunnskolen.</article><article class="numberedLegalP" data-numerator="3" id="paragraf-3-nummer-3">(3) Temaet vitenskapsteori og metode skal introduseres tidlig i studiet. Det skal være progresjon i temaet gjennom utdanningen.</article><article class="numberedLegalP" data-numerator="4" id="paragraf-3-nummer-4">(4) Fag 1 (masterfaget) kan være et undervisningsfag, profesjonsrettet pedagogikk eller spesialpedagogikk. Hvis studenten har valgt å fordype seg i undervisningsfag, skal faget utgjøre 90 studiepoeng over 4. og 5. studieår, eventuelt med bidrag fra pedagogikk og spesialpedagogikk. Det obligatoriske pedagogikk og elevkunnskapsfaget i 4. og 5. studieår kommer i tillegg til pedagogikkfaglige bidrag i masterfordypningen. Hvis studenten har valgt pedagogikk eller spesialpedagogikk som masterfag, bør dette knyttes til undervisning i fag. Studenten skal i 4. eller 5. studieår velge 30 studiepoeng i et undervisningsfag, som bygger på 60 studiepoeng i faget i 1.–3. studieår.</article><article class="numberedLegalP" data-numerator="5" id="paragraf-3-nummer-5">(5) I 3. studieår skal studentene skrive en profesjonsrettet FoU-oppgave i kombinasjon mellom et undervisningsfag og faget pedagogikk og elevkunnskap. Oppgaven må være bestått før studentene kan begynne på masteroppgaven.</article><article class="numberedLegalP" data-numerator="6" id="paragraf-3-nummer-6">(6) Masteroppgaven skal være på minimum 30 studiepoeng. Den skal være profesjonsrettet og praksisorientert. Masteroppgaven i undervisningsfag skal ha solid forankring i fag og fagdidaktikk, og kan i tillegg omfatte elementer fra pedagogikk og spesialpedagogikk. Masteroppgaven i pedagogikk eller spesialpedagogikk bør knyttes til undervisning i fag.</article><article class="numberedLegalP" data-numerator="7" id="paragraf-3-nummer-7">(7) For å styrke lærerkompetansen i et flerkulturelt og flerreligiøst samfunn, skal kunnskap om religion, livssyn og etikk utgjøre en modul tilsvarende 15 studiepoeng integrert i pedagogikk og elevkunnskapsfaget.</article><article class="numberedLegalP" data-numerator="8" id="paragraf-3-nummer-8">(8) Praksisstudiet skal bestå av minst 110 dager veiledet, variert og vurdert praksis. Minst 105 dager skal legges til grunnskolen. Inntil fem dager kan legges til videregående skole, med vekt på overgang mellom skoleslagene. Praksisstudiet skal fordeles over minst fire år med minst 80 dager i løpet av de første tre årene og minst 30 dager i løpet av de siste to årene. I tillegg kommer minst fem dager tilrettelagt observasjon i grunnskolen tidlig i studiet. Praksisstudiet skal være en integrert del av alle fagene i utdanningen. Det skal fordeles på høyere og lavere årstrinn på grunnskolens trinn 5–10 trinn, være tilpasset studentenes fagvalg og bidra til at studentene utvikler evnen til å reflektere over og utvikle egen profesjonsutøvelse. Det skal være progresjon i praksisstudiet, fra observasjon og analyse ved starten av studiet til det å kunne innta forskerblikk og videreutvikle forsknings- og erfaringsbaserte undervisningspraksiser i den siste delen av studiet.</article></article><article class="legalArticle" data-lovdata-URL="LTI/forskrift/2016-06-07-861/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Programplan og nasjonale retningslinjer</span></h2><article class="numberedLegalP" data-numerator="1" id="paragraf-4-nummer-1">(1) Det skal utarbeides nasjonale retningslinjer for grunnskolelærerutdanningen for trinn 5–10. Retningslinjene skal være førende for institusjonenes arbeid med grunnskolelærerutdanning. Det skal åpnes for et spenn mellom retningslinjene og det lokale planverket, med rom for nyskaping og institusjonell tilpasning.</article><article class="numberedLegalP" data-numerator="2" id="paragraf-4-nummer-2">(2) Institusjonens styre skal fastsette en programplan for grunnskolelærerutdanningen. Med utgangspunkt i rammeplanen skal programplanen beskrive hvordan institusjonen legger til rette for en integrert grunnskolelærerutdanning på masternivå med helhet og sammenheng mellom teori- og praksisstudier, mellom fag og fagdidaktikk og mellom fag. Planen skal beskrive studentenes totale arbeidsinnsats i studiet og inneholde bestemmelser om faglig innhold, organisering, arbeidsformer og vurderingsordninger, som bidrar til at studentene oppnår det totale læringsutbyttet på programnivå, og til at institusjonene kan dokumentere oppnådd læringsutbytte.</article><article class="numberedLegalP" data-numerator="3" id="paragraf-4-nummer-3">(3) Programplanen skal beskrive hvordan institusjonens utdanningsprogram legger til rette for en progresjon i profesjonsretting, praksisstudium, vitenskapsteori og metode, oppbygging av studentenes FoU-kompetanse og utvikling av deres kommunikasjonsferdigheter – muntlige og skriftlige (bokmål og nynorsk). Programplanen skal også beskrive hvordan internasjonalisering innarbeides, og hvordan arbeid med tverrfaglige temaer ivaretas i oppbyggingen av programmet. Dette gjelder blant annet arbeid med tilpasset opplæring, grunnleggende ferdigheter og kompetanser, bruk av IKT i arbeid med fag, samiske emner, det flerkulturelle og flerspråklige aspektet, profesjonsetikk og kunnskap om vold og seksuelle overgrep mot barn og unge.</article></article><article class="legalArticle" data-lovdata-URL="LTI/forskrift/2016-06-07-861/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonale deleksamener</span></h2><article class="legalP" id="paragraf-5-ledd-1">Departementet kan bestemme at det skal avholdes nasjonale obligatoriske deleksamener, og om resultatet skal føres på vitnemålet.</article></article><article class="legalArticle" data-lovdata-URL="LTI/forskrift/2016-06-07-861/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritaksbestemmelser</span></h2><article class="numberedLegalP" data-numerator="1" id="paragraf-6-nummer-1">(1) Eksamen eller prøve som ikke er avlagt som en del av grunnskolelærerutdanningen for trinn 5–10, kan gi grunnlag for fritak, jf. § 3-5 i lov om universiteter og høyskoler. Utdanning som kan gi grunnlag for fritak, må bestå av fag som tilsvarer de fag som tilbys i grunnskolelærerutdanningen og skal omfatte fagdidaktikk og praksisstudier.</article><article class="numberedLegalP" data-numerator="2" id="paragraf-6-nummer-2">(2) For studenter som ikke velger norsk som ett av sine fag, kan det gis fritak for vurdering i en av målformene i norsk for studenter som ikke har vurdering i begge norske målformer fra videregående opplæring. Tilsvarende fritak gjelder også for utenlandske studenter som ikke har videregående opplæring fra Norge. For studenter som har norsk i fagkretsen, er det ingen fritaksbestemmelser fra målformene.</article><article class="numberedLegalP" data-numerator="3" id="paragraf-6-nummer-3">(3) Fritak skal føres på vitnemålet.</article></article><article class="legalArticle" data-lovdata-URL="LTI/forskrift/2016-06-07-861/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-7-ledd-1">Forskriften trer i kraft straks og gjelder fra og med opptak til studieåret 2017–2018.</article><article class="legalP" id="paragraf-7-ledd-2">Studenter som følger rammeplan for grunnskolelærerutdanning fastsatt i 2010, har rett til å avlegge eksamen etter disse inntil 31. desember 2023. Fra dette tidspunktet oppheves forskrift 1. mars 2010 nr. 295 om rammeplan for grunnskolelærerutdanningene for 1.–7. trinn og 5.–10. trinn.</article></article></main></body></html>