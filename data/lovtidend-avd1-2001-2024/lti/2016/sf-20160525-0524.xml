<!DOCTYPE html><html lang="no"><head><title>Forskrift om endring i forskrift om opptak, studier og eksamen ved Fjellhaug Internasjonale Høgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-05-25-524</dd><dt class="dokid">DokumentID</dt><dd class="dokid">LTI/forskrift/2016-05-25-524</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 7 s 1080</dd><dt class="dateInForce">I kraft fra</dt><dd class="dateInForce">2016-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-02-25-212</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2016-05-27 14:00</dd><dt class="journalNumber">Journalnummer</dt><dd class="journalNumber">2016-0442</dd><dt class="titleShort">Korttittel</dt><dd class="titleShort">Endr. i forskrift om opptak, studier og eksamen ved FIH</dd><dt class="title">Tittel</dt><dd class="title">Forskrift om endring i forskrift om opptak, studier og eksamen ved Fjellhaug Internasjonale Høgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Fjellhaug Internasjonale Høgskole 25. mai 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og § 3-9.</dd><dt class="refid">RefID</dt><dd class="refid">forskrift/2016-05-25-524</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier og eksamen ved Fjellhaug Internasjonale Høgskole<ul class="tocSubUl"><li>I<ul class="tocSubUl"><li>§ 1-2. Definisjoner</li><li>§ 4-2. Tap av studierett</li><li>§ 5-1. Vilkår for oppmelding til eksamen</li><li>§ 6-3. Ekstraordinær eksamen</li><li>§ 6-4. Fornyet sensur av masteroppgaver og andre store oppgaver</li><li>§ 6-5. Fravær fra eksamen under tilsyn, trekk</li><li>§ 6-6. Fravær fra skriftlig eksamen uten tilsyn (hjemmeeksamen, mappevurdering og lignende vurderingsformer)</li><li>§ 6-8. Gjennomføring av skriftlig eksamen under tilsyn</li><li>§ 6-13. Tilrettelegging av eksamen og alternative vurderingsformer</li><li>§ 6-14. Eksamen på annet språk enn norsk</li><li>§ 8-3. Vitnemål og karakterutskrift</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-05-25-524" id="dokument"><h1>Forskrift om endring i forskrift om opptak, studier og eksamen ved Fjellhaug Internasjonale Høgskole</h1><section class="section" data-name="kapI" id="kapittel-1" data-lovdata-URL="LTI/forskrift/2016-05-25-524/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole gjøres følgende endringer:</article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></span></article> <article class="defaultP" margin-top="true"><i>Student</i></article><article class="legalP" id="kapittel-1-ledd-2">Person som er tatt opp til studier eller emner ved Fjellhaug Internasjonale Høgskole i samsvar med lov om universiteter og høyskoler § 3-6 og § 3-7.</article> <article class="defaultP" margin-top="true"><i>Studierett</i></article><article class="legalP" id="kapittel-1-ledd-3">Rettigheter knyttet til det å være tatt opp som student på et studieprogram og inneha studentstatus. Dette innebærer rett til deltakelse i all organisert undervisning, veiledning (individuell og i mindre grupper), praksis mv. i emner som omfattes av studieprogrammet studenten har opptak til.</article> <article class="defaultP" margin-top="true"><i>Studiepoeng</i></article><article class="legalP" id="kapittel-1-ledd-4">Mål på omfanget av et studium, der et fullt studieår er normert til 60 studiepoeng.</article> <article class="defaultP" margin-top="true"><i>Studieprogram</i></article><article class="legalP" id="kapittel-1-ledd-5">Samling av emner med eget opptak.</article> <article class="defaultP" margin-top="true"><i>Studium</i></article><article class="legalP" id="kapittel-1-ledd-6">Studieprogram med omfang på minst 30 studiepoeng som fører fram til en grad eller annen kvalifikasjon, og med et definert innhold i henhold til studieplan.</article> <article class="defaultP" margin-top="true"><i>Studieplan</i></article><article class="legalP" id="kapittel-1-ledd-7">En studieplan beskriver mål for kunnskap, ferdigheter og generell kompetanse, samt innhold og organisering av et studieprogram som ikke reguleres av nasjonale rammeplaner.</article> <article class="defaultP" margin-top="true"><i>Emne</i></article><article class="legalP" id="kapittel-1-ledd-8">Den minste studiepoenggivende enhet som kan inngå i et studieprogram eller en grad.</article> <article class="defaultP" margin-top="true"><i>Utdanningsplan</i></article><article class="legalP" id="kapittel-1-ledd-9">Individuell plan for gjennomføring av et studium/studieprogram som utarbeides mellom Høgskolen og den enkelte student. Planen inneholder bestemmelser om Høgskolens ansvar og forpliktelser overfor studenten, og studentens forpliktelser overfor Høgskolen og medstudenter.</article> <article class="defaultP" margin-top="true"><i>Eksamenskandidat</i></article><article class="legalP" id="kapittel-1-ledd-10">Student som går opp til eksamen.</article> <article class="defaultP" margin-top="true"><i>Eksamen</i></article><article class="legalP" id="kapittel-1-ledd-11">Betegnelse på en prøve med vurdering når resultatet skal inngå på vitnemålet/karakterutskriften eller innregnes i en karakter på vitnemålet/karakterutskriften.</article> <article class="defaultP" margin-top="true"><i>Digital eksamen</i></article><article class="legalP" id="kapittel-1-ledd-12">Eksamen der kandidatene har anledning til å benytte datamaskin til gjennomføring og innlevering av eksamen.</article> <article class="defaultP" margin-top="true"><i>Utsatt eksamen</i></article><article class="legalP" id="kapittel-1-ledd-13">Eksamen som arrangeres for studenter som har levert legeerklæring eller hatt annet dokumentert gyldig fravær ved ordinær eksamen.</article> <article class="defaultP" margin-top="true"><i>Ny eksamen</i></article><article class="legalP" id="kapittel-1-ledd-14">Eksamen som arrangeres for studenter som har gjennomført, men ikke bestått ordinær eksamen.</article> <article class="defaultP" margin-top="true"><i>Arbeidskrav</i></article><article class="legalP" id="kapittel-1-ledd-15">Alle former for arbeider og krav som settes som vilkår for å fremstille seg til eksamen eller prøve og/eller få endelig karakter i et emne, men der resultatet ikke inngår i beregningsgrunnlaget for endelig karakter for emnet.</article> <article class="defaultP" margin-top="true">§ 4-2 skal lyde:</article><article class="futureLegalArticle" data-name="§4-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4-2</span>. <span class="legalArticleTitle">Tap av studierett</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Studenter kan miste studieretten på et studieprogram de er tatt opp til i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-1-punkt-1"><article class="legalP" id="kapittel-1-foreslåttparagraf-2-nummer-1-punkt-1-ledd-1">Studenten har ikke semesterregistrert seg og/eller betalt semesteravgift og egenbetaling innen gjeldende frister første semester etter opptak, og har ikke fått innvilget permisjon etter § 4-5 eller reservert studieplass etter § 2-5 (5).</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-1-punkt-2"><article class="legalP" id="kapittel-1-foreslåttparagraf-2-nummer-1-punkt-2-ledd-1">Studenten har brukt opp sine forsøk til eksamen eller praksisperiode i henhold til studieplan og til forskrift om opptak, studier og eksamen.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-1-punkt-3"><article class="legalP" id="kapittel-1-foreslåttparagraf-2-nummer-1-punkt-3-ledd-1">Studenten har ikke bestått eksamen i løpet av de siste to semestre, eller tre semestre dersom studenten er i gang med masteravhandling. Studenter som ikke har levert masteravhandling etter tre semestre kan i spesielle tilfeller få innvilget et fjerde semester etter søknad til studiesjef. Dersom studenten har hatt permisjon i denne perioden, skal permisjonstiden ikke regnes med.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-nummer-1-punkt-4"><article class="legalP" id="kapittel-1-foreslåttparagraf-2-nummer-1-punkt-4-ledd-1">Studieretten er urettmessig oppnådd ved hjelp av falske dokumenter, falskt vitnemål, eller dokumenter utstedt av falske institusjoner.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Vilkår for tap av studieretten skal framgå av utdanningsplanen.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Studiesjef fatter vedtak om tap av studierett. Vedtak om tap av studierett kan påklages.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Den som har mistet studieretten etter første avsnitt, bokstav b–d kan søke nytt opptak til studiet ved Fjellhaug Internasjonale Høgskole etter ett år, såframt overordnede bestemmelser gir anledning til dette.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Studenter som er i karantene etter å ha mistet studieretten har ikke adgang til eksamen som privatist.</article></article> <article class="defaultP" margin-top="true">§ 5-1 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Vilkår for oppmelding til eksamen</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Akademisk råd kan gi regler om arbeidskrav, obligatoriske oppgaver, krav om avlagte eksamener eller prøver, obligatorisk deltakelse eller gjennomført praksis for at studenten skal ha adgang til en eksamen eller få fortsette studiet. Vilkårene skal gå fram av studieplan.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Oppgavebesvarelser som tidligere har fått en endelig sensur, kan ikke innleveres til bedømmelse på nytt. Tar studenten eksamen i flere emner der det kan være faglig innbyrdes likhet eller overlapping, skal det leveres separate besvarelser.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) For å få gå opp til eksamen må studenter ved Høgskolens norske avdeling ha betalt semesteravgift etter lov 14. desember 2007 nr. 116 om studentsamskipnader § 10 og forskrift 22. juli 2008 nr. 828 om studentsamskipnader kap. 7.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) For å få lov til å avlegge ekstern eksamen ved FIH-NO må studenten være tatt opp ved norsk utdanningsinstitusjon og ha betalt semesteravgift for eksamenssemesteret.</article></article> <article class="defaultP" margin-top="true">§ 6-3 skal lyde:</article><article class="futureLegalArticle" data-name="§6-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Ekstraordinær eksamen</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Ekstraordinær eksamen kan arrangeres når et emne går ut, eller dersom det går mer enn to semestre til neste eksamen. Ekstraordinær eksamen kan også etter særlig vurdering avholdes for studenter som av tvingende grunner ikke kan vente til neste ordinære eksamen.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Studiesjef kan etter søknad vedta at det skal arrangeres ekstraordinær eksamen dersom det ved digital eksamen under tilsyn har vært umulig å levere oppgaver eller dersom mer enn 30 minutters arbeid har gått tapt og det ikke har blitt innvilget ekstra tid på eksamensdagen for å kompensere for dette. Det forutsettes at studentene har fulgt fastsatte rutiner for avvikling av eksamen. Studenter har anledning til å søke om å få avviklet denne type ekstraordinær eksamen, søknaden må være poststemplet eller studiesjef i hende senest tre virkedager etter eksamensdatoen. Alle studenter som tok eksamenen og ble forhindret fra å levere eller tapte arbeid som spesifisert ovenfor vil få anledning til å avlegge denne form for ekstraordinær eksamen.</article></article> <article class="defaultP" margin-top="true">§ 6-4 skal lyde:</article><article class="futureLegalArticle" data-name="§6-4" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-4</span>. <span class="legalArticleTitle">Fornyet sensur av masteroppgaver og andre store oppgaver</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) En student kan levere ny eller revidert masteroppgave en gang dersom masteroppgaven ikke er bestått. Studenten må søke om å levere til fornyet sensur innen tre semestre etter sensuren har falt. Oppgaven må leveres det semesteret studenten melder seg opp og får innvilget rett til å levere til fornyet sensur. Utsatt innlevering ut over dette kan innvilges av studiesjef etter søknad og tillates kun ved dokumentert, langvarig sykdom det semesteret revidert oppgave skulle leveres, eventuelt ved rett til permisjon etter lov om universiteter og høyskoler § 4-5 (1). Denne form for utsatt innlevering innvilges maksimum to ganger. Det er ikke adgang til å få vurdert en ny masteroppgave i samme studieprogram når studenten tidligere har fått vurdert sin oppgave med bestått resultat.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Med mindre annet framgår av studieplan, kan en student ved ikke bestått levere omarbeidet versjon av bacheloroppgave til sensur én gang.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Det er anledning til å levere omarbeidet versjon av praksisrelaterte oppgaver på mindre enn 10 studiepoeng ved ikke bestått dersom det ikke er mulig å endre problemstilling for oppgaven uten av praksisperioden gjennomføres på nytt.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) For øvrige oppgaver enn de som er nevnt i denne paragraf, er det ikke anledning til å levere omarbeidet versjon.</article></article> <article class="defaultP" margin-top="true">§ 6-5 skal lyde:</article><article class="futureLegalArticle" data-name="§6-5" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6-5</span>. <span class="legalArticleTitle">Fravær fra eksamen under tilsyn, trekk</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Dersom sykdom forhindrer studenten i å møte til eksamen, må legeerklæring som omfatter eksamensdagen foreligge for at det skal være et gyldig fravær. I så fall blir det ikke regnet som et eksamensforsøk. Dersom det ikke er mulig å framlegge legeerklæringen på eksamensdagen, må den leveres eller poststemples senest en uke etter eksamensdagen.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) En kandidat som ikke møter til eksamen til fastsatt tid, registreres som «ikke møtt.» Dette teller som ett eksamensforsøk.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Kandidater som velger å avbryte eksamen uten å levere oppgavebesvarelsen, skal undertegne skjema for trekk hos hovedinspektør og levere tilbake oppgaven og alt utlevert materiale. Ved digital eksamen regnes det som trekk dersom studenten går ut av sikker nettleser. Studenten plikter å umiddelbart varsle hovedinspektør om at han eller hun trekker seg. Trekk regnes som ett eksamensforsøk.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) En kandidat som blir syk under eksamen under tilsyn, kan velge å trekke seg. Velger kandidaten å trekke seg ved eksamen, signeres skjema for trekk og kandidaten har da brukt ett eksamensforsøk dersom det ikke leveres legeerklæring, jf. første avsnitt.</article><article class="numberedLegalP" data-numerator="5" id="kapittel-1-foreslåttparagraf-6-nummer-5">(5) For kandidater som leverer blankt, blir oppgavebesvarelsen behandlet som trekk og kandidaten har da brukt ett eksamensforsøk.</article></article> <article class="defaultP" margin-top="true">§ 6-6 skal lyde:</article><article class="futureLegalArticle" data-name="§6-6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 6-6</span>. <span class="legalArticleTitle">Fravær fra skriftlig eksamen uten tilsyn (hjemmeeksamen, mappevurdering og lignende vurderingsformer)</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) En kandidat som ikke leverer besvarelsen innen fristen, registreres som «ikke møtt». Dette teller som ett eksamensforsøk. For masteravhandlinger og bacheloroppgaver som ikke leveres innen fristen, føres det ikke «ikke møtt», men kandidaten gis først anledning til å levere arbeidet ved første ordinære innleveringsfrist i neste semester.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Dersom sykdom forhindrer kandidaten i å levere eksamensbesvarelsen til fastsatt tid, må legeerklæring som omfatter hele eller deler av eksamensperioden foreligge for at det skal være et gyldig fravær. I så fall blir det ikke regnet som et eksamensforsøk. Dersom det ikke er mulig å framlegge legeerklæringen på innleveringsdagen, må den leveres eller poststemples senest en uke etter innleveringsdagen.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Dersom sykdom fører til at kandidaten blir vesentlig forsinket i arbeidet med besvarelsen, må legeerklæring sendes inn så snart som mulig. Godkjennes denne av Høgskolen, kan kandidaten gis utsatt innleveringsfrist. Av legeerklæringen må det gå fram i hvilket tidsrom studenten har vært sykmeldt, og om sykmeldingen var hel eller delvis.</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Akutt sykdom under eksamensperioden gir ikke automatisk rett til forlenget tid.</article><article class="numberedLegalP" data-numerator="5" id="kapittel-1-foreslåttparagraf-7-nummer-5">(5) Dersom et eller flere medlemmer i en gruppe ved gruppeeksamen har hatt fravær etter første eller andre ledd, kan de resterende medlemmene velge å få besvarelsen vurdert. Sensor skal da informeres om fraværet. Alternativt kan de resterende medlemmene innvilges gyldig fravær og gis anledning til å gå opp til utsatt eksamen etter § 6-2 (1).</article><article class="numberedLegalP" data-numerator="6" id="kapittel-1-foreslåttparagraf-7-nummer-6">(6) For kandidater som leverer blankt på skriftlig eksamen uten tilsyn blir oppgavebesvarelsen behandlet som «ikke møtt» og kandidaten har da brukt ett eksamensforsøk. For hjemmeeksamener under syv dagers varighet regnes blank besvarelse som «trekk».</article></article> <article class="defaultP" margin-top="true">§ 6-8 skal lyde:</article><article class="futureLegalArticle" data-name="§6-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 6-8</span>. <span class="legalArticleTitle">Gjennomføring av skriftlig eksamen under tilsyn</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Kandidaten har ikke adgang til eksamenslokalet før eksamensinspektørene er på plass.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) I eksamenslokalet må kandidatens vesker og yttertøy plasseres på anvist sted. Bare skrivesaker samt tillatte hjelpemidler tas med til anvist plass. Det er kandidatens eget ansvar å sørge for å skaffe seg de tillatte hjelpemidlene. Lån av hjelpemidler fra andre kandidater er ikke tillatt.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Kandidaten må være på plass i eksamenslokalet senest 20 minutter før eksamen starter dersom eksamensbesvarelsen skrives for hånd, og senest 30 minutter før eksamen starter dersom eksamen gjennomføres digitalt. Ved digital eksamen er det anledning til å sperre lokalene for ankomst av studenter mellom 20 og 30 minutter før eksamensstart. Se Rutiner for gjennomføring av eksamen under tilsyn ved Fjellhaug Internasjonale Høgskole for detaljer. For sent frammøte kan føre til at kandidaten ikke får avlegge eksamen. Ingen kandidater skal gis adgang til eksamenslokalet mer enn 30 minutter etter at eksamen er begynt.</article><article class="numberedLegalP" data-numerator="4" id="kapittel-1-foreslåttparagraf-8-nummer-4">(4) Kandidaten skal vise studentlegitimasjon eller annen gyldig legitimasjon med foto og signere kandidatliste, samtidig som kandidatnummer blir tildelt. Kandidater som ikke kan legitimere seg, får ikke adgang til eksamen.</article><article class="numberedLegalP" data-numerator="5" id="kapittel-1-foreslåttparagraf-8-nummer-5">(5) Det er ikke tillatt å gjøre nytte av mobiltelefon eller andre kommunikasjonsmedier under eksamen og heller ikke bringe disse med til anvist plass.</article><article class="numberedLegalP" data-numerator="6" id="kapittel-1-foreslåttparagraf-8-nummer-6">(6) Det er ikke tillatt med noen form for kommunikasjon mellom kandidatene under eksamen. Dersom kandidaten har spørsmål, skjer henvendelsen til en av eksamensinspektørene.</article><article class="numberedLegalP" data-numerator="7" id="kapittel-1-foreslåttparagraf-8-nummer-7">(7) De første 30 minutter etter at oppgaven er utlevert har kandidatene ikke adgang til å trekke seg fra eksamen eller forlate eksamenslokalet.</article><article class="numberedLegalP" data-numerator="8" id="kapittel-1-foreslåttparagraf-8-nummer-8">(8) Etter at kandidatene har inntatt anvist plass i eksamenslokalet, kan de ikke forlate denne uten adgang fra inspektør.</article><article class="numberedLegalP" data-numerator="9" id="kapittel-1-foreslåttparagraf-8-nummer-9">(9) Kandidatene har til disposisjon den oppgitte eksamenstid. Dersom eksamensbesvarelsen skrives for hånd gis det i tillegg 15 minutter til klargjøring og innlevering av oppgaven. Kandidater som fortsetter å arbeide etter at den disponible tid er ute, vil bli rapportert til sensorene.</article><article class="numberedLegalP" data-numerator="10" id="kapittel-1-foreslåttparagraf-8-nummer-10">(10) Dersom eksamensbesvarelsen skrives for hånd, skal det benyttes egne innføringsark. Kandidaten har selv ansvar for å føre sitt kandidatnummer på hver side. Dersom selvkopierende eksamenspapir benyttes, har kandidaten ansvar for å skille kopiene fra originalen. Kulepenn brukes på selvkopierende eksamenspapir.</article><article class="numberedLegalP" data-numerator="11" id="kapittel-1-foreslåttparagraf-8-nummer-11">(11) Kandidaten blir sittende på sin plass til eksamensbesvarelsen er levert og kontrollert. Innleverte besvarelser kan ikke leveres tilbake uansett hvilken grunn som anføres. Etter innlevering må kandidaten forlate eksamenslokalet.</article><article class="numberedLegalP" data-numerator="12" id="kapittel-1-foreslåttparagraf-8-nummer-12">(12) Sensorene avgjør om kladd unntaksvis kan godtas som besvarelse.</article><article class="numberedLegalP" data-numerator="13" id="kapittel-1-foreslåttparagraf-8-nummer-13">(13) Ansvarlig faglærer eller dennes stedfortreder skal være tilgjengelig under eksamen.</article><article class="numberedLegalP" data-numerator="14" id="kapittel-1-foreslåttparagraf-8-nummer-14">(14) Øvrige krav ved gjennomføring av eksamen spesifiseres i egne retningslinjer.</article></article> <article class="defaultP" margin-top="true">§ 6-13 skal lyde:</article><article class="futureLegalArticle" data-name="§6-13" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 6-13</span>. <span class="legalArticleTitle">Tilrettelegging av eksamen og alternative vurderingsformer</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Kandidater som av medisinske eller andre grunner har behov for tilrettelegging av eksamen eller alternativ vurderingsform i forbindelse med eksamen, må søke om dette senest to uker før eksamen. Behovet må dokumenteres med legeattest eller attest fra andre sakkyndige. Attesten må inneholde en spesifikasjon av behovet for tilrettelegging eller alternativ vurderingsform i eksamenssituasjonen. Søknader om tilrettelegging av eksamen behandles av studiesjef og søknader om alternativ vurderingsform behandles av undervisningsleder.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Tilrettelegging av eksamen kan være: Utvidet eksamenstid, hyppigere pauser, eget eksamensrom og bruk av hjelpemidler som døvetolk, datamaskin, etc. Ved innvilget bruk av datamaskin stiller skolen med datamaskin dersom eksamen ordinært skrives for hånd. Ved digital eksamen der egen datamaskin medbringes må studenten søke om å få bruke skolens datamaskiner dersom dette er ønskelig.</article><article class="numberedLegalP" data-numerator="3" id="kapittel-1-foreslåttparagraf-9-nummer-3">(3) Ved utvidet eksamenstid gis det en halv time ekstra ved eksamener av fire timers varighet eller mindre, og inntil én time ved eksamener av fem timers varighet eller mer. Ved hjemmeeksamen gis det to timer ekstra for hvert døgn. I særlige tilfeller kan det innvilges ytterligere tillegg i eksamenstiden.</article><article class="numberedLegalP" data-numerator="4" id="kapittel-1-foreslåttparagraf-9-nummer-4">(4) Ved hjemmeeksamen og andre større skriftlige oppgaver kan det innvilges utsatt innleveringsfrist på grunnlag av sykdom eller andre årsaker som Høgskolen godkjenner.</article><article class="numberedLegalP" data-numerator="5" id="kapittel-1-foreslåttparagraf-9-nummer-5">(5) Studiesjef kan gi retningslinjer for behandling av søknader om tilrettelegging av eksamen.</article><article class="numberedLegalP" data-numerator="6" id="kapittel-1-foreslåttparagraf-9-nummer-6">(6) Alternative vurderingsformer kan benyttes for kandidater som pga. kroniske lidelser ikke kan gjennomføre eksamen med ordinær vurderingsform.</article><article class="numberedLegalP" data-numerator="7" id="kapittel-1-foreslåttparagraf-9-nummer-7">(7) Kandidater som ikke har norsk, svensk, dansk eller engelsk som morsmål kan søke om å bruke tospråklige ordbøker under eksamen i hele studietiden.</article><article class="numberedLegalP" data-numerator="8" id="kapittel-1-foreslåttparagraf-9-nummer-8">(8) Ved digital eksamen under tilsyn er det anledning til å søke om å låne eller leie datamaskin av skolen, eventuelt søke om å få avlegge eksamen ved bruk av penn og papir. Studiesjef setter frist for å søke om å låne eller leie datamaskin. Dersom kandidaten opplever tekniske problemer eller har glemt datamaskin vil det være mulig å gå over til å bruke penn og papir i forbindelse med eksamensstart.</article></article> <article class="defaultP" margin-top="true">§ 6-14 skal lyde:</article><article class="futureLegalArticle" data-name="§6-14" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 6-14</span>. <span class="legalArticleTitle">Eksamen på annet språk enn norsk</span></span><article class="legalP" id="kapittel-1-foreslåttparagraf-10-ledd-1">Akademisk råd kan fastsette at enkelte eksamener kan avholdes på annet språk enn norsk. Bestemmelser om dette skal framgå av studieplanen. Dersom ikke noe annet er særskilt fastsatt, kan besvarelsen skrives på norsk, dansk, svensk eller engelsk. Studiesjef kan ved søknad åpne for besvarelse på andre språk etter samråd med aktuell fagseksjon. Studiesjef kan etter søknad innvilge at det gis eksamensoppgaver på andre språk enn nynorsk, bokmål og dansk, så lenge sensorkommisjonen i det semesteret forespørselen gjelder har kompetanse til å vurdere en eventuell besvarelse på det språket det søkes om å få eksamensoppgaven på.</article></article> <article class="defaultP" margin-top="true">§ 8-3 skal lyde:</article><article class="futureLegalArticle" data-name="§8-3" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 8-3</span>. <span class="legalArticleTitle">Vitnemål og karakterutskrift</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) Fjellhaug Internasjonale Høgskole utsteder vitnemål etter avsluttede studier normert til ett års fulltids studier (60 ECTS) eller mer. Det enkelte vitnemålet utstedes bare én gang.</article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) Påbyggingsstudier, videreutdanninger, studier av kortere varighet enn ett års fulltids studier (60 ECTS) eller ikke fullførte studier dokumenteres ved karakterutskrift.</article><article class="numberedLegalP" data-numerator="3" id="kapittel-1-foreslåttparagraf-11-nummer-3">(3) Diploma Supplement utferdiges til studenter som får utstedt vitnemål.</article><article class="numberedLegalP" data-numerator="4" id="kapittel-1-foreslåttparagraf-11-nummer-4">(4) På vitnemål og karakterutskrifter skal det angis hvilket semester eksamen er avlagt. Hvis en student etter fullført grad avlegger ny eksamen med forbedret karakter i et emne som inngår i den aktuelle grad, utstedes ikke nytt vitnemål, men studenten kan få en karakterutskrift der den nye karakteren fremgår.</article><article class="numberedLegalP" data-numerator="5" id="kapittel-1-foreslåttparagraf-11-nummer-5">(5) Dersom en student har fått fritak for eksamen eller prøve etter reglene i § 8-2, skal dette framgå av vitnemålet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-05-25-524/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2016.</article></section></main></body></html>