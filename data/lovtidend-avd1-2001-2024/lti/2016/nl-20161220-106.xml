<!DOCTYPE html><html lang="no"><head><title>Lov om godtgjørelse for stortingsrepresentanter (stortingsgodtgjørelsesloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2016-12-20-106</dd><dt class="dokid">DokumentID</dt><dd class="dokid">LTI/lov/2016-12-20-106</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 17 s 2697</dd><dt class="dateInForce">I kraft fra</dt><dd class="dateInForce">2017-01-01</dd><dt class="changesToDocuments">Endrer</dt><dd class="changesToDocuments"><ul><li>lov/2011-12-16-61</li><li>forskrift/2011-12-08-1265</li></ul></dd><dt class="legalArea">Rettsområde</dt><dd class="legalArea"><ul><li>Stats-, statsforfatnings- og statsborgerrett &gt; Stortinget</li></ul></dd><dt class="dateOfPublication">Kunngjort</dt><dd class="dateOfPublication">2016-12-20 17:35</dd><dt class="journalNumber">Journalnummer</dt><dd class="journalNumber">2016-1404</dd><dt class="titleShort">Korttittel</dt><dd class="titleShort">Stortingsgodtgjørelsesloven</dd><dt class="title">Tittel</dt><dd class="title">Lov om godtgjørelse for stortingsrepresentanter (stortingsgodtgjørelsesloven)</dd><dt class="miscInformation">Annet om dokumentet</dt><dd class="miscInformation">Innst.51 L (2016–2017), Lovvedtak 33 (2016–2017), Lovanmerkning 1 (2016–2017). Stortingets første, andre og tredje gangs behandling hhv. 12., 16. og 20. desember 2016. Fremmet av Finansdepartementet.</dd><dt class="refid">RefID</dt><dd class="refid">lov/2016-12-20-106</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om godtgjørelse for stortingsrepresentanter (stortingsgodtgjørelsesloven)<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Virkeområde og definisjoner</li><li>§ 2. Stortingets lønnskommisjon</li></ul></li><li>Kapittel II. Godtgjørelsen<ul class="tocSubUl"><li>§ 3. Stortingsrepresentanters godtgjørelse</li><li>§ 4. Innkalte vararepresentanters godtgjørelse</li><li>§ 5. Tilleggsgodtgjørelse</li><li>§ 6. Forskudd på godtgjørelse</li><li>§ 7. Godtgjørelse under permisjoner</li></ul></li><li>Kapittel III. Dekning av utgifter til reise, flytting og barnepass<ul class="tocSubUl"><li>§ 8. Generelt om reiseutgifter</li><li>§ 9. Utgifter på tjenestereise</li><li>§ 10. Utgifter i forbindelse med fravær fra hjemmet</li><li>§ 11. Utgifter til flytting</li><li>§ 12. Utgifter til besøksreiser for representantenes familie</li><li>§ 13. Dekning av innkalte vararepresentanters utgifter til barnepass</li></ul></li><li>Kapittel IV. Andre økonomiske ytelser<ul class="tocSubUl"><li>§ 14. Feriepenger</li><li>§ 15. Fratredelsesytelse</li><li>§ 16. Etterlønn</li><li>§ 17. Innhenting av opplysninger</li><li>§ 18. Bortfall og avkorting av fratredelsesytelse og etterlønn</li></ul></li><li>Kapittel V. Øvrige bestemmelser<ul class="tocSubUl"><li>§ 19. Dødsfall og yrkesskade</li><li>§ 20. Tilbakebetaling</li><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2016-12-20-106" id="dokument"><h1>Lov om godtgjørelse for stortingsrepresentanter (stortingsgodtgjørelsesloven)</h1><article class="defaultP" data-text-size="small">Følgende lov og forskrift oppheves:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 16. desember 2011 nr. 61 om godtgjørelse for stortingsrepresentanter (stortingsgodtgjørelsesloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Forskrift 8. desember 2011 nr. 1265 om godtgjørelse for stortingsrepresentanter (stortingsgodtgjørelsesforskriften).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2016-12-20-106/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/lov/2016-12-20-106/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og definisjoner</span></h3><article class="legalP" id="kapittel-1-paragraf-1-ledd-1">Loven har bestemmelser om den godtgjørelse som tilkommer stortingsrepresentanter etter Grunnloven § 65 samt regler om dekning av utgifter mv.</article><article class="legalP" id="kapittel-1-paragraf-1-ledd-2">Loven gjelder for valgte stortingsrepresentanter og for fast møtende og innkalte vararepresentanter, samt andre der dette er særskilt fastsatt.</article><article class="legalP" id="kapittel-1-paragraf-1-ledd-3">Som fast møtende vararepresentanter regnes representanter som møter for stortingsrepresentanter som er utnevnt til statsråder, statssekretærer eller politiske rådgivere i regjeringen, eller for stortingsrepresentanter som er avgått ved døden.</article><article class="legalP" id="kapittel-1-paragraf-1-ledd-4">Som innkalte vararepresentanter regnes representanter som møter for stortingsrepresentanter i andre tilfeller enn dem som er nevnt i tredje ledd.</article></article><article class="legalArticle" data-lovdata-URL="LTI/lov/2016-12-20-106/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Stortingets lønnskommisjon</span></h3><article class="legalP" id="kapittel-1-paragraf-2-ledd-1">Etter innstilling fra Stortingets lønnskommisjon fastsetter Stortinget den godtgjørelsen som tilkommer stortingsrepresentanter, statsministeren og regjeringens medlemmer. Godtgjørelsen fastsettes som et årlig beløp.</article><article class="legalP" id="kapittel-1-paragraf-2-ledd-2">Stortingets presidentskap oppnevner leder og to andre medlemmer til Stortingets lønnskommisjon, med funksjonstid på fire år. Kommisjonen er beslutningsdyktig når alle medlemmer er til stede. Stortingets presidentskap kan fastsette nærmere retningslinjer om kommisjonens virksomhet.</article></article></section><section class="section" data-name="kapII" id="kapittel-2" data-lovdata-URL="LTI/lov/2016-12-20-106/KAPITTEL_2"><h2>Kapittel II. Godtgjørelsen</h2><article class="legalArticle" data-lovdata-URL="LTI/lov/2016-12-20-106/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Stortingsrepresentanters godtgjørelse</span></h3><article class="legalP" id="kapittel-2-paragraf-1-ledd-1">Stortingets president tilkommer samme godtgjørelse som statsministeren. For øvrig fastsettes samme godtgjørelse til alle stortingsrepresentanter, med de tillegg som fremgår av § 5.</article><article class="legalP" id="kapittel-2-paragraf-1-ledd-2">Den årlige godtgjørelsen utbetales med 1/12 hver måned. Dette gjelder også for fast møtende vararepresentanter i den perioden de møter.</article></article><article class="legalArticle" data-lovdata-URL="LTI/lov/2016-12-20-106/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innkalte vararepresentanters godtgjørelse</span></h3><article class="legalP" id="kapittel-2-paragraf-2-ledd-1">Innkalte vararepresentanter tilkommer samme godtgjørelse som stortingsrepresentantene for de dagene eller den perioden de er innkalt til å møte. Det ytes også godtgjørelse for hver dag eller del av dag på mer enn seks timer som er nødvendig for reise til og fra Stortinget og som faller utenom de dagene vararepresentanten møter i Stortinget.</article><article class="legalP" id="kapittel-2-paragraf-2-ledd-2">Innkalte vararepresentanter kan etter søknad til Stortingets presidentskap også gis rett til å beholde godtgjørelsen i perioder de ikke er innkalt i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">I perioder uten møter i plenum, når vararepresentanten møter for en representant som må antas å fortsette sitt fravær også etter den aktuelle perioden.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Ut kalenderåret etter siste innkallingsdag før jul hvis vararepresentanten har møtt minst to måneder i sesjonen og ikke har annen inntekt i den perioden det søkes om å beholde godtgjørelsen.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">I andre særlige tilfeller.</article></article></li></ul></article><article class="legalP" id="kapittel-2-paragraf-2-ledd-3">Innkalte vararepresentanters opptjente godtgjørelse utbetales månedlig.</article></article><article class="legalArticle" data-lovdata-URL="LTI/lov/2016-12-20-106/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilleggsgodtgjørelse</span></h3><article class="legalP" id="kapittel-2-paragraf-3-ledd-1">Stortingets første visepresident tilkommer en tilleggsgodtgjørelse på 14 prosent av den årlige godtgjørelsen. De øvrige visepresidentene tilkommer en tilleggsgodtgjørelse på 7 prosent.</article><article class="legalP" id="kapittel-2-paragraf-3-ledd-2">Lederne for Stortingets fagkomiteer tilkommer en tilleggsgodtgjørelse på 7 prosent av den årlige godtgjørelsen. Den som fungerer som komitéleder ut over fem dager, tilkommer tilsvarende tilleggsgodtgjørelse som komitélederen for den tid fungeringen varer.</article></article><article class="legalArticle" data-lovdata-URL="LTI/lov/2016-12-20-106/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forskudd på godtgjørelse</span></h3><article class="legalP" id="kapittel-2-paragraf-4-ledd-1">Representantene kan etter søknad i særskilte tilfeller gis inntil to måneders godtgjørelse utbetalt på forskudd. Vilkårene for rett til forskudd og reglene for tilbakebetaling er de samme som for ansatte i staten.</article></article><article class="legalArticle" data-lovdata-URL="LTI/lov/2016-12-20-106/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Godtgjørelse under permisjoner</span></h3><article class="legalP" id="kapittel-2-paragraf-5-ledd-1">Under permisjon fra Stortinget beholder representantene godtgjørelsen i inntil 14 dager, med mindre de meddeler at de gir avkall på slik godtgjørelse.</article><article class="legalP" id="kapittel-2-paragraf-5-ledd-2">Stortingets presidentskap kan etter søknad beslutte at en representant skal beholde godtgjørelsen ut over 14 dager i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">Ved permisjon på grunn av representantens sykdom eller skade.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">Ved permisjon til deltakelse på reise som medlem av delegasjon oppnevnt av Stortinget eller Stortingets presidentskap.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">Ved permisjon for å delta i møter eller utføre andre oppdrag etter oppnevning av Kongen, Stortinget eller et departement.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">Ved permisjon innvilget av velferdsgrunner.</article></article></li></ul></article><article class="legalP" id="kapittel-2-paragraf-5-ledd-3">Ved søknad om permisjon etter bokstav a må sykmelding fremlegges enten sammen med permisjonssøknaden eller snarest mulig etter at permisjonen er innvilget. Dersom dette ikke etterkommes, kan Stortingets presidentskap bestemme at godtgjørelsen skal falle bort for den resterende del av permisjonen.</article><article class="legalP" id="kapittel-2-paragraf-5-ledd-4">Under svangerskaps-, omsorgs- og fødselspermisjon, og permisjon ved barns og barnepassers sykdom, har representantene rett til å beholde godtgjørelsen etter tilsvarende regler som for tilsatte i staten etter arbeidsmiljøloven kapittel 12, folketrygdloven kapittel 14 og reglene i Hovedtariffavtalen i staten. Dette gjelder også for innkalte vararepresentanter for den perioden de er innkalt til å gjøre tjeneste.</article></article></section><section class="section" data-name="kapIII" id="kapittel-3" data-lovdata-URL="LTI/lov/2016-12-20-106/KAPITTEL_3"><h2>Kapittel III. Dekning av utgifter til reise, flytting og barnepass</h2><article class="legalArticle" data-lovdata-URL="LTI/lov/2016-12-20-106/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generelt om reiseutgifter</span></h3><article class="legalP" id="kapittel-3-paragraf-1-ledd-1">Alle reiser som skal dekkes av Stortinget, skal foretas på den mest kostnadseffektive måte, så langt dette er forenelig med utførelsen av oppdraget.</article><article class="legalP" id="kapittel-3-paragraf-1-ledd-2">Reisene skal dokumenteres, også om de helt eller delvis dekkes av andre enn Stortinget.</article><article class="legalP" id="kapittel-3-paragraf-1-ledd-3">Reiseregninger skal gjøres opp snarest mulig og senest innen én måned etter at reisen er avsluttet.</article><article class="legalP" id="kapittel-3-paragraf-1-ledd-4">Stortingets presidentskap gir nærmere retningslinjer om dekning av reiseutgifter etter dette kapittel.</article></article><article class="legalArticle" data-lovdata-URL="LTI/lov/2016-12-20-106/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utgifter på tjenestereise</span></h3><article class="legalP" id="kapittel-3-paragraf-2-ledd-1">Representanter som foretar tjenestereiser i sammenheng med utøvelsen av stortingsvervet, innenlands og utenlands, får dekket sine reiseutgifter etter reglene i statens alminnelige reiseregulativer, bestemmelser etter kapittel IV og retningslinjer etter § 8 fjerde ledd.</article><article class="legalP" id="kapittel-3-paragraf-2-ledd-2">Alle innenlands reiser er å anse som tjenestereiser, med mindre de er av rent privat art eller ikke har sammenheng med vervet som stortingsrepresentant.</article><article class="legalP" id="kapittel-3-paragraf-2-ledd-3">Tjenestereiser utenlands i forbindelse med de faste parlamentarikerdelegasjoners virksomhet skal være godkjent av delegasjonsleder. Alle andre tjenestereiser utenlands skal være godkjent av Stortingets presidentskap.</article><article class="legalP" id="kapittel-3-paragraf-2-ledd-4">På tjenestereiser utenlands kan det bare kreves dekning for legitimerte utgifter til overnatting.</article><article class="legalP" id="kapittel-3-paragraf-2-ledd-5">Som hovedregel kan det ikke kreves dekning av reiseutgifter for ledsager. Når det er nødvendig for å ivareta Stortingets representative funksjoner, kan Stortingets presidentskap etter søknad likevel beslutte at slike utgifter helt eller delvis skal dekkes.</article><article class="legalP" id="kapittel-3-paragraf-2-ledd-6">Stortingets presidentskap kan beslutte at representanter på tjenestereise kan få dekket nødvendige merutgifter til barnetilsyn, eventuelt reise- og oppholdsutgifter for én barnepasser. Dette gjelder inntil barnet fyller ett år, med mindre det foreligger særlige grunner som tilsier noe annet. Tapt arbeidsinntekt for ledsager dekkes ikke.</article><article class="legalP" id="kapittel-3-paragraf-2-ledd-7">Det kan ytes forskudd til utgifter til tjenestereiser, jf. § 6.</article></article><article class="legalArticle" data-lovdata-URL="LTI/lov/2016-12-20-106/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utgifter i forbindelse med fravær fra hjemmet</span></h3><article class="legalP" id="kapittel-3-paragraf-3-ledd-1">Stortinget anses som fast arbeidssted for representantene. Med mindre noe annet er særskilt bestemt, betraktes arbeidsreiser mellom Stortinget og bosted (pendlerbolig eller privat bolig) som privatreiser og dekkes av representantene selv. Innkalte vararepresentanter får dekket faktiske utgifter til overnatting i den tiden de gjør tjeneste. Ved sykdom eller skade kan representantene få dekket særlige utgifter til transport til og fra Stortinget.</article><article class="legalP" id="kapittel-3-paragraf-3-ledd-2">Representanter som bor mer enn 40 km fra Stortinget, kan få dekket utgifter til reiser til og fra Stortinget ved tiltredelse og fratredelse, sesjonsåpning og avslutning.</article><article class="legalP" id="kapittel-3-paragraf-3-ledd-3">Representantene kan få dekket reiseutgifter mellom Stortinget eller pendlerboligen og representantenes hjemsted inntil én gang per uke. Representanter med barn i alderen 0 til 19 år som bor på hjemstedet, får dekket utgifter til inntil én ekstra hjemreise per uke. Dette ledd første og andre punktum gjelder ikke innkalte vararepresentanter som er innkalt for en kortere periode enn én hel uke.</article><article class="legalP" id="kapittel-3-paragraf-3-ledd-4">Ved permisjon på grunn av sykdom, skade eller velferdsgrunner kan representantene få dekket reiseutgifter til og fra Stortinget og hjemsted eller annet innenlands oppholdssted.</article><article class="legalP" id="kapittel-3-paragraf-3-ledd-5">Ved bruk av egen bil til reiser etter paragrafen her dekkes kilometergodtgjørelse etter satsene for tjenestereiser i staten.</article></article><article class="legalArticle" data-lovdata-URL="LTI/lov/2016-12-20-106/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utgifter til flytting</span></h3><article class="legalP" id="kapittel-3-paragraf-4-ledd-1">Representantene kan få dekket nødvendige utgifter til én flytting fra hjemsted til Oslo og én flytting fra Oslo til hjemsted. Dette gjelder ikke innkalte vararepresentanter.</article><article class="legalP" id="kapittel-3-paragraf-4-ledd-2">Flytting mellom pendlerboliger må representanten selv bekoste.</article></article><article class="legalArticle" data-lovdata-URL="LTI/lov/2016-12-20-106/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utgifter til besøksreiser for representantenes familie</span></h3><article class="legalP" id="kapittel-3-paragraf-5-ledd-1">Representanter kan få dekket reiseutgifter mellom representantens hjemsted og Oslo for medlemmer av representantens husstand samt egne barn under 18 år. Som medlemmer av husstanden menes ektefelle, samboer og barn under 18 år. Ordningen omfatter inntil to besøksreiser per berettiget person per år for representanter som bor mer enn 40 km fra Oslo. Representanter som har foreldreansvar for barn alene, kan i tillegg få dekket reiseutgifter til ledsager for barnet inntil det fyller 12 år.</article><article class="legalP" id="kapittel-3-paragraf-5-ledd-2">Innkalte vararepresentanter som har gjort tjeneste i til sammen seks måneder eller mer i løpet av et kalenderår, har rett til dekning av besøksreiser etter første ledd.</article></article><article class="legalArticle" data-lovdata-URL="LTI/lov/2016-12-20-106/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dekning av innkalte vararepresentanters utgifter til barnepass</span></h3><article class="legalP" id="kapittel-3-paragraf-6-ledd-1">Etter søknad til Stortingets presidentskap kan innkalte vararepresentanter i særlige tilfeller få dekket nødvendige og dokumenterte utgifter til barnepass. Tapt arbeidsinntekt for barnepasser dekkes ikke.</article></article></section><section class="section" data-name="kapIV" id="kapittel-4" data-lovdata-URL="LTI/lov/2016-12-20-106/KAPITTEL_4"><h2>Kapittel IV. Andre økonomiske ytelser</h2><article class="legalArticle" data-lovdata-URL="LTI/lov/2016-12-20-106/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Feriepenger</span></h3><article class="legalP" id="kapittel-4-paragraf-1-ledd-1">Stortingsrepresentanter som etter valg ikke fortsetter på Stortinget, mottar feriepenger etter satsene fastsatt i Hovedtariffavtalen i staten i januar påfølgende år. Feriepengegrunnlaget beregnes på grunnlag av godtgjørelsen utbetalt i siste kalenderår i valgperioden, inkludert eventuell fratredelsesytelse etter § 15. Leddet her gjelder tilsvarende for fast møtende vararepresentanter som trer ut av Stortinget mellom 1. juli og 31. desember.</article><article class="legalP" id="kapittel-4-paragraf-1-ledd-2">Innkalte vararepresentanter får feriepenger på siste ordinære utbetalingsdag før avbrytelse av Stortingets forhandlinger i juni. Feriepengegrunnlaget beregnes på grunnlag av den mottatte godtgjørelsen i foregående kalenderår. Leddet her gjelder tilsvarende for fast møtende vararepresentanter som trer ut av Stortinget mellom 1. januar og 30. juni.</article><article class="legalP" id="kapittel-4-paragraf-1-ledd-3">For valgte stortingsrepresentanter som trer ut av Stortinget utenom valg, eller innvilges permisjon ut valgperioden, gjelder samme regler som for fast møtende vararepresentanter som trer ut av Stortinget.</article><article class="legalP" id="kapittel-4-paragraf-1-ledd-4">Stortingsrepresentanter som trer inn i regjeringen, har ikke krav på feriepenger. Feriepenger ytes heller ikke til innkalte vararepresentanter som etter beslutning av Stortingets presidentskap beholder godtgjørelsen i perioden etter at Stortinget har avbrutt forhandlingene i juni. Disse får beregnet feriepenger etter første ledd, med utbetaling i januar året etter fratredelsen som vararepresentant.</article></article><article class="legalArticle" data-lovdata-URL="LTI/lov/2016-12-20-106/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Fratredelsesytelse</span></h3><article class="legalP" id="kapittel-4-paragraf-2-ledd-1">Stortingsrepresentanter og fast møtende vararepresentanter som etter valg ikke fortsetter på Stortinget, kan etter søknad til Stortingets presidentskap tilstås fratredelsesytelse tilsvarende månedlig godtgjørelse etter § 3 første ledd andre punktum, for inntil tre måneder. Tilleggsgodtgjørelse etter § 5, eller forhøyet godtgjørelse til stortingspresidenten etter § 3 første ledd første punktum, inngår ikke i beregningsgrunnlaget.</article><article class="legalP" id="kapittel-4-paragraf-2-ledd-2">Innkalte vararepresentanter som har møtt sammenhengende i minst 12 måneder i én valgperiode, kan etter søknad til Stortingets presidentskap også tilstås fratredelsesytelse etter første ledd. I særlige tilfeller kan Stortingets presidentskap etter søknad beslutte at innkalt vararepresentant skal tilstås fratredelsesytelse i inntil én måned også ved kortere møtetid.</article><article class="legalP" id="kapittel-4-paragraf-2-ledd-3">Fratredelsesytelse kan ikke innvilges for mer enn til sammen tre måneder i løpet av én og samme valgperiode.</article><article class="legalP" id="kapittel-4-paragraf-2-ledd-4">Stortingets presidentskap gir nærmere retningslinjer om fratredelsesytelse.</article></article><article class="legalArticle" data-lovdata-URL="LTI/lov/2016-12-20-106/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Etterlønn</span></h3><article class="legalP" id="kapittel-4-paragraf-3-ledd-1">Stortingsrepresentanter og faste vararepresentanter som etter valg ikke fortsetter på Stortinget, kan etter søknad til Stortingets presidentskap tilstås etterlønn for inntil tolv måneder etter opphør av fratredelsesytelse.</article><article class="legalP" id="kapittel-4-paragraf-3-ledd-2">Etterlønn utgjør 66 prosent av godtgjørelsen etter § 3 første ledd andre punktum. Tilleggsgodtgjørelse etter § 5, eller forhøyet godtgjørelse til stortingspresidenten etter § 3 første ledd første punktum, inngår ikke i grunnlaget for etterlønn.</article><article class="legalP" id="kapittel-4-paragraf-3-ledd-3">Etterlønn er forbeholdt mottakere som kan dokumentere at de er aktivt arbeidssøkende eller gjennomfører relevant kompetanseheving.</article><article class="legalP" id="kapittel-4-paragraf-3-ledd-4">Stortingets presidentskap gir nærmere retningslinjer om etterlønn.</article></article><article class="legalArticle" data-lovdata-URL="LTI/lov/2016-12-20-106/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Innhenting av opplysninger</span></h3><article class="legalP" id="kapittel-4-paragraf-4-ledd-1">Stortinget kan innhente de opplysninger som er nødvendige for å kontrollere om vilkårene for fratredelsesytelse og etterlønn er eller har vært oppfylt i tilbakelagte perioder. Opplysninger kan blant annet innhentes fra nåværende og tidligere arbeidsgivere, pensjonsordninger, folketrygdens organer og skattemyndighetene.</article><article class="legalP" id="kapittel-4-paragraf-4-ledd-2">Den som blir pålagt å gi opplysninger, plikter å gjøre dette uten godtgjørelse og uten hinder av eventuell taushetsplikt.</article></article><article class="legalArticle" data-lovdata-URL="LTI/lov/2016-12-20-106/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Bortfall og avkorting av fratredelsesytelse og etterlønn</span></h3><article class="legalP" id="kapittel-4-paragraf-5-ledd-1">Dersom en representant har annen skattepliktig inntekt i ytelsesperioden, skal fratredelsesytelse og etterlønn bortfalle eller avkortes etter følgende regler:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">Bruttoinntekt fra hel stilling (minst 30 timer per uke), eller full pensjon (80 prosent eller mer), medfører bortfall av hele ytelsen for den perioden inntekten gjelder.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">Ytelsen skal ellers avkortes krone for krone mot annen inntekt i ytelsesperioden, herunder brutto lønns- og pensjonsinntekt og netto næringsinntekt. Ytelsen avkortes likevel ikke dersom annen inntekt i hele ytelsesperioden (fratredelsesytelses- og etterlønnsperiode vurdert samlet) ikke overstiger 5&#xa0;000 kroner. Dersom inntekten i perioden overstiger 5&#xa0;000 kroner, kommer hele beløpet til avkorting.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">Inntekt som opptjenes i utlandet eller i Norge fra internasjonal organisasjon, regnes som inntekt etter bokstav b selv om inntekten er skattefri i Norge.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-5-ledd-1-punkt-4"><article class="legalP" id="kapittel-4-paragraf-5-ledd-1-punkt-4-ledd-1">Det skal ikke avkortes mot feriepenger etter § 14 eller kapitalinntekter.</article></article></li></ul></article><article class="legalP" id="kapittel-4-paragraf-5-ledd-2">Stortingets presidentskap gir nærmere retningslinjer om bortfall og avkorting av fratredelsesytelse og etterlønn.</article></article></section><section class="section" data-name="kapV" id="kapittel-5" data-lovdata-URL="LTI/lov/2016-12-20-106/KAPITTEL_5"><h2>Kapittel V. Øvrige bestemmelser</h2><article class="legalArticle" data-lovdata-URL="LTI/lov/2016-12-20-106/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dødsfall og yrkesskade</span></h3><article class="legalP" id="kapittel-5-paragraf-1-ledd-1">Hvis en stortingsrepresentant eller fast møtende vararepresentant dør i løpet av valgperioden, skal de etterlatte utbetales representantens godtgjørelse for hele dødsmåneden samt de tre påfølgende månedene. I tillegg dekkes nødvendige utgifter i forbindelse med representantens begravelse.</article><article class="legalP" id="kapittel-5-paragraf-1-ledd-2">Hvis en innkalt vararepresentant dør under reise til eller fra Stortinget eller i perioden vedkommende er innkalt for, dekkes nødvendige utgifter i forbindelse med vararepresentantens begravelse.</article><article class="legalP" id="kapittel-5-paragraf-1-ledd-3">En stortingsrepresentant eller fast møtende vararepresentant skal ha gruppelivsforsikring (ytelse ved dødsfall) tilsvarende arbeidstakere ansatt i staten. En innkalt vararepresentant skal ha forsikring for den perioden han eller hun er innkalt for. Dette leddet gjelder også for stortingsrepresentanter som er i regjering.</article><article class="legalP" id="kapittel-5-paragraf-1-ledd-4">En stortingsrepresentant eller fast møtende vararepresentant har rett til ytelser ved yrkesskade tilsvarende arbeidstakere ansatt i staten. En innkalt vararepresentant har samme rett for den perioden han eller hun er innkalt for. Dette leddet gjelder også for stortingsrepresentanter som er i regjering.</article></article><article class="legalArticle" data-lovdata-URL="LTI/lov/2016-12-20-106/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilbakebetaling</span></h3><article class="legalP" id="kapittel-5-paragraf-2-ledd-1">Dersom noen har mottatt en ytelse etter denne loven i strid med redelighet og god tro, kan beløpet kreves tilbakebetalt. En ytelse kan også kreves tilbake når mottaker, eller noen som har handlet på mottakers vegne, uaktsomt har gitt feilaktige eller mangelfulle opplysninger. Det samme gjelder dersom utbetalingen skyldes feil fra Stortingets side og mottageren burde ha forstått dette.</article><article class="legalP" id="kapittel-5-paragraf-2-ledd-2">I andre tilfeller enn nevnt i første ledd kan det som er utbetalt for mye, kreves tilbake dersom særlige grunner gjør det rimelig. Ved vurderingen av om det foreligger særlige grunner skal det legges vekt på blant annet hvor lang tid det er gått siden den feilaktige utbetalingen fant sted og om vedkommende har innrettet seg i tillit til utbetalingen. Kravet om tilbakebetaling etter dette leddet er begrenset til det beløp som er i behold når vedkommende blir kjent med at utbetalingen var feilaktig.</article><article class="legalP" id="kapittel-5-paragraf-2-ledd-3">Et beløp som blir krevd tilbake etter første eller andre ledd, kan enten dekkes ved trekk i fremtidige ytelser eller inndrives etter bestemmelsene i skattebetalingsloven. Slikt trekk avbryter foreldelsesfristen etter foreldelsesloven. Det kan kreves renter etter forsinkelsesrenteloven.</article></article><article class="legalArticle" data-lovdata-URL="LTI/lov/2016-12-20-106/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-3-ledd-1">Loven trer i kraft 1. januar 2017.</article><article class="legalP" id="kapittel-5-paragraf-3-ledd-2">Fra samme tid oppheves lov 16. desember 2011 nr. 61 om godtgjørelse for stortingsrepresentanter og forskrift 8. desember 2011 om godtgjørelse for stortingsrepresentanter.</article></article></section></main></body></html>