<!DOCTYPE html><html lang="no"><head><title>Instruks for Jernbanedirektoratet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-05-127</dd><dt class="dokid">DokumentID</dt><dd class="dokid">LTI/forskrift/2016-02-05-127</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 2 s 354</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2016-02-16 14:10</dd><dt class="journalNumber">Journalnummer</dt><dd class="journalNumber">2016-0135</dd><dt class="titleShort">Korttittel</dt><dd class="titleShort">Instruks for Jernbanedirektoratet</dd><dt class="title">Tittel</dt><dd class="title">Instruks for Jernbanedirektoratet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 5. februar 2016. Fremmet av Samferdselsdepartementet.</dd><dt class="refid">RefID</dt><dd class="refid">forskrift/2016-02-05-127</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for Jernbanedirektoratet<ul class="tocSubUl"><li>1. Organisering</li><li>2. Formål og avgrensing</li><li>3. Arbeidsoppgaver</li><li>4. Daglig ledelse</li><li>5. Myndighet til å fastsette instruks</li><li>6. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-05-127" id="dokument"><h1>Instruks for Jernbanedirektoratet</h1><section class="section" data-name="kap1" id="kapittel-1" data-lovdata-URL="LTI/forskrift/2016-02-05-127/KAPITTEL_1"><h2>1. Organisering</h2><article class="legalP" id="kapittel-1-ledd-1">Jernbanedirektoratet er et forvaltningsorgan underlagt Samferdselsdepartementet.</article></section><section class="section" data-name="kap2" id="kapittel-2" data-lovdata-URL="LTI/forskrift/2016-02-05-127/KAPITTEL_2"><h2>2. Formål og avgrensing</h2><article class="legalP" id="kapittel-2-ledd-1">Jernbanedirektoratet skal sørge for at jernbanesektoren drives mest mulig effektivt, sikkert og miljøvennlig til beste for de reisende, godstransporten og samfunnet.</article><article class="legalP" id="kapittel-2-ledd-2">Jernbanedirektoratet skal på vegne av staten ha et helhetlig ansvar for styring og koordinering av jernbanesektoren. Styringen og koordineringen skal være i tråd med overordnede retningslinjer fra Samferdselsdepartementet. Jernbanedirektoratet vil ha et totalansvar for å inngå avtaler om kjøp av jernbaneinfrastrukturtjenester fra Jernbaneinfrastrukturforetaket, materielltjenester fra materiellselskapet og kjøp av persontransporttjenester med tog fra togselskapene. Direktoratet skal opptre ikke-diskriminerende overfor aktørene i sektoren. Direktoratet vil ha et overordnet og helhetlig ansvar for sikkerhet og beredskap hva angår jernbanen som en del av det samlede transportsystemet.</article><article class="legalP" id="kapittel-2-ledd-3">Direktoratet skal initiere, utvikle og presentere forslag som angår utviklingen av jernbanen som del av det samlede transportsystemet. For øvrig skal direktoratet i nødvendig utstrekning samarbeide med aktørene i jernbanesektoren, andre transportetater og virksomheter, lokale myndigheter og bransje- og interesseorganisasjoner, der dette kan gi gevinst ut fra virksomhetens formål, effektiv ressursbruk og brukervennlighet.</article></section><section class="section" data-name="kap3" id="kapittel-3" data-lovdata-URL="LTI/forskrift/2016-02-05-127/KAPITTEL_3"><h2>3. Arbeidsoppgaver</h2><article class="legalP" id="kapittel-3-ledd-1">I interimsperioden (2016) skal direktoratet forberede grunnlaget for operativ drift fra 1.1.2017, jf. tildelingsbrev for 2016.</article><article class="legalP" id="kapittel-3-ledd-2">Jernbanedirektoratet skal fra 1.1.2017, innenfor de rammer som Stortinget og Samferdselsdepartementet fastsetter, bl.a. ha ansvar for:<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">Å initiere, utvikle og presentere forslag som angår utviklingen av jernbanen og kollektivtransportsystemet i lys av de transportbehovene direktoratet identifiserer.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">Å etablere planer for den fremtidige utviklingen av jernbanen i Norge. Dette inkluderer å legge frem langsiktige utviklingsplaner for sektoren, fremtidige rutemodeller, konseptutredninger og prioriterte forslag og tiltaksplaner som grunnlag for politiske beslutninger.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-3"><article class="legalP" id="kapittel-3-ledd-2-punkt-3-ledd-1">Koordinering av sektoren. Dette innebærer blant annet å sikre et hensiktsmessig samspill mellom infrastrukturutvikling, jernbanetransport og persontogmateriell, og å ta et overordnet og helhetlig ansvar for sikkerhet og beredskap, herunder påse at krav til utvikling av nasjonalt sikkerhetsnivå følge opp.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-4"><article class="legalP" id="kapittel-3-ledd-2-punkt-4-ledd-1">Å inngå og følge opp nødvendige avtaler om utbygging, forvaltning, drift og vedlikehold av infrastrukturen, kjøp av persontransport, tilgang på persontogmateriell mv.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-5"><article class="legalP" id="kapittel-3-ledd-2-punkt-5-ledd-1">Å overvåke kompetansesituasjonen i sektoren og utarbeide strategier og være pådriver for at utdanningssystemet skal kunne møte sektorens behov for kompetanse.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-6"><article class="legalP" id="kapittel-3-ledd-2-punkt-6-ledd-1">Å drive Norsk jernbaneskole som et kompetansesenter for jernbanesektoren i Norge.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-7"><article class="legalP" id="kapittel-3-ledd-2-punkt-7-ledd-1">Styring og drift av Norsk Jernbanemuseum.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-8"><article class="legalP" id="kapittel-3-ledd-2-punkt-8-ledd-1">Deltakelse i internasjonalt samarbeid.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-9"><article class="legalP" id="kapittel-3-ledd-2-punkt-9-ledd-1">Å avgi uttalelser i saker som forelegges av Samferdselsdepartementet og i den utstrekning departementet ber om det, bistå ved behandling av saker mv., samt ta opp saker på eget initiativ blant annet knyttet til regelverksutviklingen i sektoren.</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-10"><article class="legalP" id="kapittel-3-ledd-2-punkt-10-ledd-1">Å rapportere til Samferdselsdepartementet i løpet av året og i en egen årsrapport om Jernbanedirektoratets aktiviteter og resultater, bl.a. i forhold til overordnede mål.</article></article></li></ul></article><article class="legalP" id="kapittel-3-ledd-3">Jernbanedirektoratets virksomhet skal utøves i overensstemmelse med lover og forskrifter og pålegg i medhold av disse, samt de til enhver tid gjeldende instrukser, fullmakter og styringsdokumenter.</article><article class="legalP" id="kapittel-3-ledd-4">De saker som behandles, skal behandles i samsvar med god forvaltningsskikk og etter de regler som gjelder for saksbehandlingen i offentlig sektor.</article></section><section class="section" data-name="kap4" id="kapittel-4" data-lovdata-URL="LTI/forskrift/2016-02-05-127/KAPITTEL_4"><h2>4. Daglig ledelse</h2><article class="legalP" id="kapittel-4-ledd-1">Den daglige ledelse av Jernbanedirektoratet utøves av direktøren. Direktøren beskikkes av Kongen etter innstilling fra samferdselsministeren.</article><article class="legalP" id="kapittel-4-ledd-2">Direktøren skal:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">Sørge for at direktoratets ansvar og oppgaver (punktene 2 og 3) løses på en best mulig måte,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">Orientere Samferdselsdepartementet om viktige saker som berører Jernbanedirektoratets ansvarsområde,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">Sørge for god kvalitet på de saker som legges fram for Samferdselsdepartementet,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-4"><article class="legalP" id="kapittel-4-ledd-2-punkt-4-ledd-1">Avgjøre alle saker som ikke kreves forelagt overordnet myndighet,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-5"><article class="legalP" id="kapittel-4-ledd-2-punkt-5-ledd-1">Sørge for at Jernbanedirektoratet drives effektivt i samsvar med gjeldende lover og regler og i henhold til de krav som fastsettes i styringsdialogen med Samferdselsdepartementet,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-6"><article class="legalP" id="kapittel-4-ledd-2-punkt-6-ledd-1">Ha ansvaret for at det finnes dokumenterbare systemer for intern kontroll og risikostyring og at det gjennomføres evalueringer av direktoratets effektivitet, måloppnåelse og resultater,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-7"><article class="legalP" id="kapittel-4-ledd-2-punkt-7-ledd-1">Bidra til en moderne, åpen og brukerorientert forvaltning,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-8"><article class="legalP" id="kapittel-4-ledd-2-punkt-8-ledd-1">Bidra til gode samhandlingsrutiner med Jernbaneinfrastrukturforetaket, tilsynsmyndigheter, andre offentlige og lokale myndigheter, involverte interesseorganisasjoner og togselskaper.</article></article></li></ul></article><article class="legalP" id="kapittel-4-ledd-3">Direktøren har myndighet til å treffe vedtak i saker som blir delegert fra Samferdselsdepartementet.</article></section><section class="section" data-name="kap5" id="kapittel-5" data-lovdata-URL="LTI/forskrift/2016-02-05-127/KAPITTEL_5"><h2>5. Myndighet til å fastsette instruks</h2><article class="legalP" id="kapittel-5-ledd-1">Samferdselsdepartementet har myndighet til å fastsette ny instruks eller foreta endringer i instruksen.</article></section><section class="section" data-name="kap6" id="kapittel-6" data-lovdata-URL="LTI/forskrift/2016-02-05-127/KAPITTEL_6"><h2>6. Ikrafttreden</h2><article class="legalP" id="kapittel-6-ledd-1">Denne instruksen trer i kraft fra det tidspunkt departementet beslutter.</article></section></main></body></html>