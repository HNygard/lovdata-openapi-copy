<!DOCTYPE html><html lang="no"><head><title>Lov om undersøkelser av ulykker og hendelser i Forsvaret (forsvarsundersøkelsesloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2016-12-16-92</dd><dt class="dokid">DokumentID</dt><dd class="dokid">LTI/lov/2016-12-16-92</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 17 s 2680</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1993-06-11-101</li></ul></dd><dt class="legalArea">Rettsområde</dt><dd class="legalArea"><ul><li>Stats-, statsforfatnings- og statsborgerrett &gt; Forsvaret</li></ul></dd><dt class="dateOfPublication">Kunngjort</dt><dd class="dateOfPublication">2016-12-16 15:45</dd><dt class="journalNumber">Journalnummer</dt><dd class="journalNumber">2016-1122</dd><dt class="titleShort">Korttittel</dt><dd class="titleShort">Forsvarsundersøkelsesloven</dd><dt class="title">Tittel</dt><dd class="title">Lov om undersøkelser av ulykker og hendelser i Forsvaret (forsvarsundersøkelsesloven)</dd><dt class="miscInformation">Annet om dokumentet</dt><dd class="miscInformation">Prop.150 L (2015–2016), Innst.56 L (2016–2017), Lovvedtak 8 (2016–2017). Stortingets første og andre gangs behandling hhv. 22. og 29. november 2016. Fremmet av Forsvarsdepartementet.</dd><dt class="refid">RefID</dt><dd class="refid">lov/2016-12-16-92</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om undersøkelser av ulykker og hendelser i Forsvaret (forsvarsundersøkelsesloven)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Om undersøkelsesmyndigheten</li><li>§ 5. Undersøkelsesmyndighetens oppgaver</li><li>§ 6. Årlig rapportering</li><li>§ 7. Varsling</li><li>§ 8. Skadested og sikring av bevis mv.</li><li>§ 9. Forbud mot fjerning av vrakrester mv.</li><li>§ 10. Tiltak for å fremskaffe opplysninger</li><li>§ 11. Iverksetting av undersøkelse og undersøkelsens omfang</li><li>§ 12. Undersøkelse</li><li>§ 13. Begrensning i adgangen til å undersøke</li><li>§ 14. Sammensetning, kompetanse og fremdrift</li><li>§ 15. Hensikten med undersøkelsen</li><li>§ 16. Forklaringsplikt</li><li>§ 17. Bevissikring</li><li>§ 18. Rettigheter for dem saken angår</li><li>§ 19. Taushetsplikt</li><li>§ 20. Informasjon til relevante tilsyn og myndigheter</li><li>§ 21. Undersøkelsesrapport</li><li>§ 22. Behandling av utkast til undersøkelsesrapport</li><li>§ 23. Offentlighet</li><li>§ 24. Forbud mot bruk av opplysninger som bevis i straffesak</li><li>§ 25. Forbud mot bruk av opplysninger som grunnlag for andre sanksjoner</li><li>§ 26. Straff</li><li>§ 27. Ikrafttredelse og endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2016-12-16-92" id="dokument"><h1>Lov om undersøkelser av ulykker og hendelser i Forsvaret (forsvarsundersøkelsesloven)</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 11. juni 1993 nr. 101 om luftfart (luftfartsloven).</article></article></li></ul></article><article class="legalArticle" data-lovdata-URL="LTI/lov/2016-12-16-92/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å forbedre sikkerheten i Forsvaret gjennom undersøkelser av ulykker og hendelser.</article></article><article class="legalArticle" data-lovdata-URL="LTI/lov/2016-12-16-92/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder for Forsvarets virksomhet. Loven gjelder også for virksomhet som utføres i tilknytning til, eller i nær forbindelse med, utøvelsen av Forsvarets virksomhet.</article><article class="legalP" id="paragraf-2-ledd-2">Loven gjelder på norsk territorium, herunder på Svalbard, Jan Mayen og i bilandene. Loven gjelder også på norske fartøy, herunder luftfartøy, og på faste og flytende installasjoner til havs. Så fremt ikke forholdet til andre staters lovgivning, internasjonal overenskomst eller folkeretten for øvrig er til hinder for det, kommer loven til anvendelse også for Forsvarets virksomhet i utlandet.</article><article class="legalP" id="paragraf-2-ledd-3">Departementet kan gi forskrift om lovens virkeområde.</article></article><article class="legalArticle" data-lovdata-URL="LTI/lov/2016-12-16-92/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I loven menes med<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">ulykke: en uønsket eller utilsiktet begivenhet, eller en bestemt rekke slike begivenheter, som har skadelige følger. Med skadelige følger menes blant annet tap av menneskeliv, alvorlig personskade, omfattende skade på eller tap av materiell og omfattende skade på eiendom eller miljøet.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">hendelse: enhver annen uønsket eller utilsiktet begivenhet enn en ulykke, som har sammenheng med militær virksomhet og som virker inn på sikkerheten i Forsvaret.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">alvorlig hendelse: en hendelse som under litt andre omstendigheter kunne ha ført til en ulykke.</article></article></li></ul></article></article><article class="legalArticle" data-lovdata-URL="LTI/lov/2016-12-16-92/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Om undersøkelsesmyndigheten</span></h2><article class="legalP" id="paragraf-4-ledd-1">Undersøkelse av ulykker og hendelser i Forsvaret skal skje ved den myndighet departementet bestemmer.</article><article class="legalP" id="paragraf-4-ledd-2">Undersøkelsesmyndigheten skal være et faglig uavhengig organ. Den skal utføre sine oppgaver uavhengig og selvstendig, og kan ikke instrueres i faglige spørsmål. Den bestemmer selv hvordan arbeidet skal innrettes og organiseres.</article><article class="legalP" id="paragraf-4-ledd-3">Undersøkelsesmyndigheten skal klarlegge hendelsesforløp og årsaksfaktorer bak ulykken eller hendelsen til bruk i det ulykkesforebyggende arbeidet i Forsvaret. Undersøkelsen skal ikke ta stilling til om det er grunnlag for disiplinære forføyninger eller om det foreligger sivilrettslig eller strafferettslig skyld og ansvar. Undersøkelsene skal foregå uavhengig av annen etterforskning eller undersøkelse som helt eller delvis har slikt formål.</article><article class="legalP" id="paragraf-4-ledd-4">Departementet kan gi forskrift om organiseringen av undersøkelsesmyndigheten.</article></article><article class="legalArticle" data-lovdata-URL="LTI/lov/2016-12-16-92/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Undersøkelsesmyndighetens oppgaver</span></h2><article class="legalP" id="paragraf-5-ledd-1">Undersøkelsesmyndigheten har ansvar for at det blir igangsatt og gjennomført undersøkelser etter § 12. Undersøkelsesmyndigheten har det overordnede ansvaret for at forhold som antas å ha betydning for forebyggelsen av ulykker og hendelser blir utredet. Etter at rapport er utarbeidet etter § 21, har undersøkelsesmyndigheten ansvaret for at rapporten med eventuelle tilrådninger oversendes Forsvaret og andre relevante myndigheter for oppfølgning.</article><article class="legalP" id="paragraf-5-ledd-2">Departementet kan gi forskrift om undersøkelsesmyndighetens oppgaver.</article></article><article class="legalArticle" data-lovdata-URL="LTI/lov/2016-12-16-92/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Årlig rapportering</span></h2><article class="legalP" id="paragraf-6-ledd-1">Undersøkelsesmyndigheten skal hvert år offentliggjøre en rapport om de undersøkelser som er gjennomført året før, med tilhørende sikkerhetstilrådninger.</article><article class="legalP" id="paragraf-6-ledd-2">Departementet kan gi forskrift om undersøkelsesmyndighetens plikt til å rapportere om sitt arbeid.</article></article><article class="legalArticle" data-lovdata-URL="LTI/lov/2016-12-16-92/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Varsling</span></h2><article class="legalP" id="paragraf-7-ledd-1">Departementet kan gi forskrift om ansvar og rutiner ved varsling og rapportering av ulykker og hendelser.</article></article><article class="legalArticle" data-lovdata-URL="LTI/lov/2016-12-16-92/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Skadested og sikring av bevis mv.</span></h2><article class="legalP" id="paragraf-8-ledd-1">Den tilstedeværende med høyest militær grad skal straks igangsette tiltak for å begrense omfanget av skaden og sørge for at nødvendige redningstiltak iverksettes. Vedkommende har også ansvar for at det blir foretatt handlinger som ikke kan utsettes uten fare for skade og som er nødvendige for å sikre bevis i saken, slik som avsperring av åsted, sikring av vitner og spor mv.</article><article class="legalP" id="paragraf-8-ledd-2">Departementet kan gi forskrift om plikter og rutiner for sikring av skadested og bevis i saken.</article></article><article class="legalArticle" data-lovdata-URL="LTI/lov/2016-12-16-92/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot fjerning av vrakrester mv.</span></h2><article class="legalP" id="paragraf-9-ledd-1">Materiell og annet som er skadet i en ulykke eller hendelse, slik som vrakrester og andre spor etter ulykken eller hendelsen, må ikke fjernes eller røres uten samtykke fra undersøkelsesmyndigheten, militærpolitiet og politiet, med mindre det er nødvendig for å redde eller avverge fare for liv eller eiendom eller for å hindre at noe som kan ha betydning for undersøkelsen, ødelegges eller forsvinner.</article><article class="legalP" id="paragraf-9-ledd-2">Undersøkelsesmyndigheten skal avslutte sine undersøkelser på ulykkesstedet så snart som mulig dersom undersøkelsene hindrer offentlig ferdsel mv.</article></article><article class="legalArticle" data-lovdata-URL="LTI/lov/2016-12-16-92/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tiltak for å fremskaffe opplysninger</span></h2><article class="legalP" id="paragraf-10-ledd-1">Undersøkelsesmyndigheten har rett til å benytte privat grunn og kan kreve å få undersøke og ta i besittelse fartøy, kjøretøy, vrakrester, kjørevei, dokumenter, systemer som registrerer lyd og bilde, og annet som har vært involvert i ulykken eller hendelsen.</article><article class="legalP" id="paragraf-10-ledd-2">Undersøkelsesmyndigheten skal gis tilgang til resultater fra undersøkelser av personer som har vært involvert i ulykken eller hendelsen, og obduksjon av dødsofre. Undersøkelsesmyndigheten kan pålegge legeundersøkelse av alle personer som har vært involvert i ulykken eller hendelsen, og be om at det utføres tester på prøver som er tatt av slike personer. Undersøkelsesmyndigheten skal ha umiddelbar tilgang til resultatet av slike undersøkelser eller tester.</article><article class="legalP" id="paragraf-10-ledd-3">Tiltak etter første og annet ledd kan bare utføres i den utstrekning det er nødvendig for å kunne gjennomføre undersøkelsen. Undersøkelsesmyndigheten kan be om bistand av militærpolitiet eller politiet.</article><article class="legalP" id="paragraf-10-ledd-4">Undersøkelsesmyndigheten skal ha adgang til informasjon i forsvarssektoren av betydning for undersøkelsen.</article><article class="legalP" id="paragraf-10-ledd-5">Undersøkelsesmyndighetens tilgang til opplysninger etter bestemmelsen her gjelder uten hinder av lovbestemt taushetsplikt.</article><article class="legalP" id="paragraf-10-ledd-6">Departementet kan gi forskrift om undersøkelsesmyndighetens tiltak for å fremskaffe opplysninger.</article></article><article class="legalArticle" data-lovdata-URL="LTI/lov/2016-12-16-92/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Iverksetting av undersøkelse og undersøkelsens omfang</span></h2><article class="legalP" id="paragraf-11-ledd-1">Når undersøkelsesmyndigheten mottar varsel om en ulykke eller hendelse, skal den uten ugrunnet opphold vurdere om vilkårene for å igangsette undersøkelse etter § 12 er oppfylt.</article><article class="legalP" id="paragraf-11-ledd-2">Undersøkelsesmyndigheten avgjør selv omfanget av undersøkelsen og hvordan den skal gjennomføres for å oppnå lovens formål.</article><article class="legalP" id="paragraf-11-ledd-3">Dersom det fremkommer nye opplysninger av betydning for konklusjonen i saken eller andre tungtveiende hensyn tilsier det, kan undersøkelsesmyndigheten beslutte å undersøke forhold ved tidligere inntrådte ulykker eller hendelser.</article></article><article class="legalArticle" data-lovdata-URL="LTI/lov/2016-12-16-92/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Undersøkelse</span></h2><article class="legalP" id="paragraf-12-ledd-1">Undersøkelsesmyndigheten skal undersøke enhver ulykke og alvorlig hendelse innad i Forsvaret eller som Forsvaret er involvert i.</article><article class="legalP" id="paragraf-12-ledd-2">Når en nærmere undersøkelse av et årsaksforhold er ønskelig, kan undersøkelsesmyndigheten beslutte å undersøke også andre hendelser. I denne vurderingen skal det særlig legges vekt på hvilken lærdom undersøkelsen forventes å gi med tanke på å forbedre sikkerheten i Forsvaret, alvorlighetsgrad og om det inntrufne inngår i en serie av ulykker eller hendelser.</article><article class="legalP" id="paragraf-12-ledd-3">Undersøkelsesmyndigheten kan unnlate å undersøke et forhold dersom en annen myndighet undersøker det inntrufne.</article><article class="legalP" id="paragraf-12-ledd-4">Departementet kan gi forskrift om når undersøkelsesmyndigheten skal undersøke ulykker og hendelser.</article></article><article class="legalArticle" data-lovdata-URL="LTI/lov/2016-12-16-92/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Begrensning i adgangen til å undersøke</span></h2><article class="legalP" id="paragraf-13-ledd-1">Departementet kan, dersom forholdet til andre land eller vesentlige sikkerhetspolitiske interesser tilsier det, beslutte å begrense undersøkelsesmyndighetens arbeid, eller stanse videre undersøkelser.</article></article><article class="legalArticle" data-lovdata-URL="LTI/lov/2016-12-16-92/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Sammensetning, kompetanse og fremdrift</span></h2><article class="legalP" id="paragraf-14-ledd-1">Departementet kan gi forskrift om mandat, arbeid, fremdrift og kompetansekrav for gjennomføringen av undersøkelsesarbeidet.</article></article><article class="legalArticle" data-lovdata-URL="LTI/lov/2016-12-16-92/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Hensikten med undersøkelsen</span></h2><article class="legalP" id="paragraf-15-ledd-1">Hensikten med undersøkelsen er å<ul class="defaultList"><li data-li-identifier="a)" data-name="a)"><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">bringe på det rene skadens art og omfang, hendelsesforløp og årsak,</article></article></li><li data-li-identifier="b)" data-name="b)"><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">klarlegge hvilke lover, forskrifter, instrukser eller ordre som gjaldt for den virksomhet eller det oppdrag hvor hendelsen inntraff, samt</article></article></li><li data-li-identifier="c)" data-name="c)"><article class="listArticle" id="paragraf-15-ledd-1-punkt-3"><article class="legalP" id="paragraf-15-ledd-1-punkt-3-ledd-1">uttale seg om hva som kan gjøres for å avverge lignende ulykker eller hendelser i fremtiden.</article></article></li></ul></article></article><article class="legalArticle" data-lovdata-URL="LTI/lov/2016-12-16-92/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forklaringsplikt</span></h2><article class="legalP" id="paragraf-16-ledd-1">Enhver har plikt til å forklare seg til undersøkelsesmyndigheten om opplysninger han eller hun besitter som kan være av betydning for undersøkelsen. Denne plikten gjelder uten hensyn til taushetsplikt den enkelte er bundet av. Enhver som forklarer seg har rett til å la seg bistå under forklaringen, med mindre dette vesentlig forsinker saken.</article></article><article class="legalArticle" data-lovdata-URL="LTI/lov/2016-12-16-92/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Bevissikring</span></h2><article class="legalP" id="paragraf-17-ledd-1">Undersøkelsesmyndigheten kan kreve bevissikring utenfor rettssak etter reglene i tvisteloven kapittel 28. Krav om bevissikring fremmes for den tingretten hvor de som skal avhøres bor eller oppholder seg, eller realbevis skal undersøkes.</article></article><article class="legalArticle" data-lovdata-URL="LTI/lov/2016-12-16-92/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Rettigheter for dem saken angår</span></h2><article class="legalP" id="paragraf-18-ledd-1">Når undersøkelsesmyndigheten iverksetter en undersøkelse, skal den så vidt mulig underrette berørte avdelinger, ofrene og deres familier, produsenter, representanter for personellet, berørte beredskapstjenester og andre som saken angår. Slik underretning skal gis så snart som mulig. Det skal opplyses om rettighetene etter annet ledd og etter § 22.</article><article class="legalP" id="paragraf-18-ledd-2">Innen undersøkelsen avsluttes, skal de som er nevnt i første ledd, gis adgang til å komme med opplysninger og synspunkter om ulykken eller hendelsen og dens årsaksfaktorer i den grad det er praktisk mulig. De bør gis adgang til å være til stede under undersøkelsene og til å gjøre seg kjent med dokumentene, i den grad undersøkelsesmyndigheten finner at dette kan skje uten hinder for undersøkelsen. Annet punktum gjelder med de begrensninger som følger av taushetsplikten i § 19.</article><article class="legalP" id="paragraf-18-ledd-3">Departementet kan gi forskrift om rettigheter for dem saken angår.</article></article><article class="legalArticle" data-lovdata-URL="LTI/lov/2016-12-16-92/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Taushetsplikt</span></h2><article class="legalP" id="paragraf-19-ledd-1">Enhver som utfører tjeneste eller arbeid for undersøkelsesmyndigheten, har taushetsplikt etter forvaltningsloven om det som de får kjennskap til under utførelsen av sitt arbeid. Forvaltningsloven § 13 b første ledd nr. 6 gjelder likevel ikke.</article><article class="legalP" id="paragraf-19-ledd-2">Når personer som nevnt i første ledd mottar opplysninger som er undergitt strengere taushetsplikt enn det som følger av forvaltningsloven, skal tilsvarende taushetsplikt gjelde, med mindre opplysningene er nødvendige for å forklare årsaken til ulykken eller hendelsen. For graderte opplysninger gjelder sikkerhetsloven § 12.</article><article class="legalP" id="paragraf-19-ledd-3">Personer som nevnt i første ledd har i tillegg taushetsplikt om opplysninger som er fremkommet under forklaring for undersøkelsesmyndigheten etter § 16. Dette gjelder likevel ikke dersom opplysningene er nødvendige for å forklare ulykken eller hendelsen, eller dersom ingen berettiget interesse tilsier at de holdes hemmelige, for eksempel når de er alminnelig kjente eller alminnelig tilgjengelige andre steder.</article><article class="legalP" id="paragraf-19-ledd-4">Taushetsplikt som nevnt i annet og tredje ledd er ikke til hinder for at ugraderte opplysninger bringes videre dersom den som har krav på taushet samtykker, opplysningene har statistisk form, eller individualiserende kjennetegn utelates på annen måte.</article><article class="legalP" id="paragraf-19-ledd-5">Opplysninger som er taushetsbelagte etter tredje ledd kan gis videre til utenlandske og internasjonale myndigheter og organisasjoner når dette følger av internasjonale avtaler som Norge har inngått.</article></article><article class="legalArticle" data-lovdata-URL="LTI/lov/2016-12-16-92/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Informasjon til relevante tilsyn og myndigheter</span></h2><article class="legalP" id="paragraf-20-ledd-1">Undersøkelsesmyndigheten skal innenfor rammen av taushetsplikten etter § 19 fortløpende holde relevante tilsyn og myndigheter underrettet om forhold som avdekkes i løpet av undersøkelsen, og sine foreløpige vurderinger av disse, i den grad det anses nødvendig for sikkerheten i Forsvaret eller samfunnet for øvrig.</article></article><article class="legalArticle" data-lovdata-URL="LTI/lov/2016-12-16-92/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Undersøkelsesrapport</span></h2><article class="legalP" id="paragraf-21-ledd-1">Når undersøkelsesmyndigheten har undersøkt et hendelsesforløp etter § 12, skal den utarbeide en rapport som skal oversendes til forsvarssjefen med gjenpart til departementet. Rapporten skal opplyse om hensikten med undersøkelsen. Rapporten skal redegjøre for hendelsesforløpet og inneholde undersøkelsesmyndighetens vurdering av årsaksforholdene. Så langt det er formålstjenlig, skal rapporten inneholde undersøkelsesmyndighetens eventuelle tilrådninger om tiltak som bør treffes eller vurderes for å hindre lignende ulykker eller hendelser i fremtiden.</article><article class="legalP" id="paragraf-21-ledd-2">Rapporten skal ikke inneholde referanser til enkeltpersoners navn eller adresse.</article><article class="legalP" id="paragraf-21-ledd-3">Undersøkelsesmyndighetens avgjørelse etter denne paragrafen kan ikke påklages.</article><article class="legalP" id="paragraf-21-ledd-4">Departementet kan gi forskrift om utformingen av rapportene.</article></article><article class="legalArticle" data-lovdata-URL="LTI/lov/2016-12-16-92/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Behandling av utkast til undersøkelsesrapport</span></h2><article class="legalP" id="paragraf-22-ledd-1">Før undersøkelsesmyndigheten sluttbehandler rapporten, skal utkastet til rapport sendes til Forsvaret og berørte etater med en rimelig frist til å gi uttalelse.</article><article class="legalP" id="paragraf-22-ledd-2">De som er nevnt i § 18 første ledd har på anmodning rett til å få tilsendt utkastet til rapport hvis ikke særlige forhold eller reglene om taushetsplikt i § 19 er til hinder for det. Retten etter første punktum gjelder bare de delene av utkastet som vedkommende på grunn av sin tilknytning til saken eller undersøkelsen har særlige forutsetninger for å uttale seg om. Mottakeren skal gis en rimelig frist til å gi uttalelse.</article><article class="legalP" id="paragraf-22-ledd-3">Undersøkelsesmyndighetens avgjørelser etter annet ledd kan ikke påklages.</article><article class="legalP" id="paragraf-22-ledd-4">Departementet kan gi forskrift om foreleggelse av utkast til undersøkelsesrapport.</article></article><article class="legalArticle" data-lovdata-URL="LTI/lov/2016-12-16-92/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Offentlighet</span></h2><article class="legalP" id="paragraf-23-ledd-1">Utkast til undersøkelsesrapport kan unntas offentlighet.</article><article class="legalP" id="paragraf-23-ledd-2">Avslag på begjæringer om innsyn kan påklages etter reglene i offentleglova. Enhver som utfører arbeid eller tjeneste for klageinstansen, har taushetsplikt i samsvar med § 19 i loven her for opplysninger de blir kjent med i forbindelse med klagesaken.</article></article><article class="legalArticle" data-lovdata-URL="LTI/lov/2016-12-16-92/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Forbud mot bruk av opplysninger som bevis i straffesak</span></h2><article class="legalP" id="paragraf-24-ledd-1">Opplysninger undersøkelsesmyndigheten mottar etter § 16 kan ikke brukes som bevis i en senere straffesak mot den som har gitt opplysningene.</article></article><article class="legalArticle" data-lovdata-URL="LTI/lov/2016-12-16-92/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Forbud mot bruk av opplysninger som grunnlag for andre sanksjoner</span></h2><article class="legalP" id="paragraf-25-ledd-1">En vernepliktig eller arbeidstaker som avgir forklaring etter § 16, skal ikke som følge av dette utsettes for noen form for sanksjoner fra den foresatte eller arbeidsgiveren.</article><article class="legalP" id="paragraf-25-ledd-2">Første ledd gjelder ikke<ul class="defaultList"><li data-li-identifier="a)" data-name="a)"><article class="listArticle" id="paragraf-25-ledd-2-punkt-1"><article class="legalP" id="paragraf-25-ledd-2-punkt-1-ledd-1">tiltak som den foresatte eller arbeidsgiveren iverksetter med hovedformål å forbedre den vernepliktiges eller arbeidstakerens kvalifikasjoner.</article></article></li><li data-li-identifier="b)" data-name="b)"><article class="listArticle" id="paragraf-25-ledd-2-punkt-2"><article class="legalP" id="paragraf-25-ledd-2-punkt-2-ledd-1">dersom de mottatte opplysningene viser at den vernepliktige eller arbeidstakeren ikke oppfyller helsemessige krav til å inneha sin stilling.</article></article></li><li data-li-identifier="c)" data-name="c)"><article class="listArticle" id="paragraf-25-ledd-2-punkt-3"><article class="legalP" id="paragraf-25-ledd-2-punkt-3-ledd-1">omstendigheter knyttet til den vernepliktige eller arbeidstakeren eller dennes handlinger og unnlatelser som er blitt kjent på annen måte enn gjennom dennes forklaring etter § 16.</article></article></li></ul></article></article><article class="legalArticle" data-lovdata-URL="LTI/lov/2016-12-16-92/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Straff</span></h2><article class="legalP" id="paragraf-26-ledd-1">Den som uaktsomt eller forsettlig overtrer §§ 9 første ledd, 16, 19 eller 25 i loven her straffes med bøter dersom forholdet ikke går inn under en strengere straffebestemmelse.</article></article><article class="legalArticle" data-lovdata-URL="LTI/lov/2016-12-16-92/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse og endringer i andre lover</span></h2><article class="legalP" id="paragraf-27-ledd-1">Loven trer i kraft fra den tid Kongen bestemmer.</article><article class="legalP" id="paragraf-27-ledd-2">Med virkning fra den tid loven trer i kraft, skal lov 11. juni 1993 nr. 101 om luftfart § 17-6 første ledd lyde:</article><article class="legalP" id="paragraf-27-ledd-3">De bestemmelser som er gitt foran i §§ 5-8, 6-11, 6-12, 6-13, §§ 7-12 til 7-22, §§ 7-24, 11-1 og 13-1, gjelder tilsvarende for norsk militær luftfart.</article></article></main></body></html>