<!DOCTYPE html><html lang="no"><head><title>Lov om endringer i forvaltningsloven mv. (administrative sanksjoner mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2016-05-27-15</dd><dt class="dokid">DokumentID</dt><dd class="dokid">LTI/lov/2016-05-27-15</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 7 s 1067</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1967-02-10</li><li>lov/1981-05-22-25</li><li>lov/1992-06-26-86</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Offentlig forvaltning</li></ul></dd><dt class="dateOfPublication">Kunngjort</dt><dd class="dateOfPublication">2016-05-27 14:00</dd><dt class="journalNumber">Journalnummer</dt><dd class="journalNumber">2016-0418</dd><dt class="titleShort">Korttittel</dt><dd class="titleShort">Endringslov til forvaltningsloven mv.</dd><dt class="title">Tittel</dt><dd class="title">Lov om endringer i forvaltningsloven mv. (administrative sanksjoner mv.)</dd><dt class="miscInformation">Annet om dokumentet</dt><dd class="miscInformation">Prop.62 L (2015–2016), Innst.243 L (2015–2016), Lovvedtak 64 (2015–2016). Stortingets første og andre gangs behandling hhv. 12. og 18. mai 2016. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2016-05-27-15</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i forvaltningsloven mv. (administrative sanksjoner mv.)<ul class="tocSubUl"><li>I<ul class="tocSubUl"><li>§ 43. (anvendelsesområde)</li><li>§ 44. (overtredelsesgebyr)</li><li>§ 45. (administrativt rettighetstap)</li><li>§ 46. (administrativ foretakssanksjon)</li><li>§ 47. (samordning av sanksjonssaker)</li><li>§ 48. (orientering om taushetsrett mv.)</li><li>§ 49. (underretning om sakens utfall)</li><li>§ 50. (domstolenes kompetanse ved prøving av vedtak om administrative sanksjoner)</li><li>§ 51. (tvangsmulkt)</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2016-05-27-15" id="dokument"><h1>Lov om endringer i forvaltningsloven mv. (administrative sanksjoner mv.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 10. februar 1967 om behandlingsmåten i forvaltningssaker (forvaltningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 22. mai 1981 nr. 25 om rettergangsmåten i straffesaker (Straffeprosessloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 26. juni 1992 nr. 86 om tvangsfullbyrdelse (tvangsfullbyrdelsesloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2016-05-27-15/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 10. februar 1967 om behandlingsmåten i forvaltningssaker gjøres følgende endringer:</article> <article class="defaultP" margin-top="true">Kapittel VIII overskriften skal lyde:</article><span class="futuretitle" id="kapittel-1-foreslåttittel-1">Kapittel VIII. Om virkningen av feil og om utsatt iverksetting</span> <article class="defaultP" margin-top="true">Nytt kapittel IX skal lyde:</article><span class="futuretitle" id="kapittel-1-foreslåttittel-2">Kapittel IX. Administrative sanksjoner</span><article class="futureLegalArticle" data-name="§43" id="kapittel-1-foreslåttparagraf-1"><span class="futureLegalArticleHeader">§ 43. <span class="legalArticleTitle">(anvendelsesområde)</span></span><article class="legalP" id="kapittel-1-foreslåttparagraf-1-ledd-1">Kapitlet her gjelder for saker om administrative sanksjoner.</article><article class="legalP" id="kapittel-1-foreslåttparagraf-1-ledd-2">Med administrativ sanksjon menes en negativ reaksjon som kan ilegges av et forvaltningsorgan, som retter seg mot en begått overtredelse av lov, forskrift eller individuell avgjørelse, og som regnes som straff etter den europeiske menneskerettskonvensjon.</article></article><article class="futureLegalArticle" data-name="§44" id="kapittel-1-foreslåttparagraf-2"><span class="futureLegalArticleHeader">§ 44. <span class="legalArticleTitle">(overtredelsesgebyr)</span></span><article class="legalP" id="kapittel-1-foreslåttparagraf-2-ledd-1">Forvaltningsorganer kan ilegge overtredelsesgebyr (lovbrotsgebyr) når det er fastsatt i lov.</article><article class="legalP" id="kapittel-1-foreslåttparagraf-2-ledd-2">Overtredelsesgebyr kan ilegges etter faste satser eller utmåles i det enkelte tilfelle (individuell utmåling) innenfor en øvre ramme som må fastsettes i eller i medhold av lov. Departementet kan gi forskrift om slike rammer.</article><article class="legalP" id="kapittel-1-foreslåttparagraf-2-ledd-3">Ved individuell utmåling av overtredelsesgebyr mot fysiske personer kan det blant annet legges vekt på overtredelsens omfang og virkninger, fordeler som er eller kunne vært oppnådd ved lovbruddet, samt overtrederens skyld og økonomiske evne. For foretak gjelder § 46 annet ledd.</article><article class="legalP" id="kapittel-1-foreslåttparagraf-2-ledd-4">Forhåndsvarsel kan unnlates når overtredelsesgebyr ilegges på stedet.</article><article class="legalP" id="kapittel-1-foreslåttparagraf-2-ledd-5">Oppfyllelsesfristen er fire uker fra vedtaket ble truffet. Lengre frist kan fastsettes i vedtaket eller senere.</article><article class="legalP" id="kapittel-1-foreslåttparagraf-2-ledd-6">Overtredelsesgebyret tilfaller statskassen.</article></article><article class="futureLegalArticle" data-name="§45" id="kapittel-1-foreslåttparagraf-3"><span class="futureLegalArticleHeader">§ 45. <span class="legalArticleTitle">(administrativt rettighetstap)</span></span><article class="legalP" id="kapittel-1-foreslåttparagraf-3-ledd-1">Forvaltningsorganer kan ilegge administrativt rettighetstap når det er fastsatt i lov. Administrative rettighetstap er administrative sanksjoner som trekker tilbake eller begrenser en offentlig tillatelse.</article><article class="legalP" id="kapittel-1-foreslåttparagraf-3-ledd-2">Administrativt rettighetstap kan bare ilegges så langt det etter overtredelsens art, alvor og forholdene for øvrig fremstår som forholdsmessig. Vedtaket skal gjelde for en bestemt tid.</article></article><article class="futureLegalArticle" data-name="§46" id="kapittel-1-foreslåttparagraf-4"><span class="futureLegalArticleHeader">§ 46. <span class="legalArticleTitle">(administrativ foretakssanksjon)</span></span><article class="legalP" id="kapittel-1-foreslåttparagraf-4-ledd-1">Når det er fastsatt i lov at det kan ilegges administrativ sanksjon overfor et foretak, kan sanksjon ilegges selv om ingen enkeltperson har utvist skyld. Med foretak menes selskap, samvirkeforetak, forening eller annen sammenslutning, enkeltpersonforetak, stiftelse, bo eller offentlig virksomhet.</article><article class="legalP" id="kapittel-1-foreslåttparagraf-4-ledd-2">Ved avgjørelsen av om et foretak skal ilegges administrativ sanksjon og ved individuell utmåling av sanksjonen kan det blant annet tas hensyn til<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">sanksjonens preventive virkning</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">overtredelsens grovhet, og om noen som handler på vegne av foretaket, har utvist skyld</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">om foretaket ved retningslinjer, instruksjon, opplæring, kontroll eller andre tiltak kunne ha forebygget overtredelsen</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-4-ledd-2-punkt-4"><article class="legalP" id="kapittel-1-foreslåttparagraf-4-ledd-2-punkt-4-ledd-1">om overtredelsen er begått for å fremme foretakets interesser</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-4-ledd-2-punkt-5"><article class="legalP" id="kapittel-1-foreslåttparagraf-4-ledd-2-punkt-5-ledd-1">om foretaket har hatt eller kunne oppnådd noen fordel ved overtredelsen</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-4-ledd-2-punkt-6"><article class="legalP" id="kapittel-1-foreslåttparagraf-4-ledd-2-punkt-6-ledd-1">om det foreligger gjentakelse</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-4-ledd-2-punkt-7"><article class="legalP" id="kapittel-1-foreslåttparagraf-4-ledd-2-punkt-7-ledd-1">foretakets økonomiske evne</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-4-ledd-2-punkt-8"><article class="legalP" id="kapittel-1-foreslåttparagraf-4-ledd-2-punkt-8-ledd-1">om andre reaksjoner som følge av lovbruddet blir ilagt foretaket eller noen som har handlet på vegne av det, blant annet om noen enkeltperson blir ilagt administrativ sanksjon eller straff</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-4-ledd-2-punkt-9"><article class="legalP" id="kapittel-1-foreslåttparagraf-4-ledd-2-punkt-9-ledd-1">om overenskomst med fremmed stat eller internasjonal organisasjon forutsetter bruk av administrativ foretakssanksjon eller foretaksstraff.</article></article></li></ul></article></article><article class="futureLegalArticle" data-name="§47" id="kapittel-1-foreslåttparagraf-5"><span class="futureLegalArticleHeader">§ 47. <span class="legalArticleTitle">(samordning av sanksjonssaker)</span></span><article class="legalP" id="kapittel-1-foreslåttparagraf-5-ledd-1">Dersom et forvaltningsorgan har grunn til å anta at både straff og administrativ sanksjon kan være en aktuell reaksjon mot samme forhold, må organet i samråd med påtalemyndigheten avklare om forholdet skal forfølges strafferettslig, administrativt eller både strafferettslig og administrativt.</article><article class="legalP" id="kapittel-1-foreslåttparagraf-5-ledd-2">Dersom et forvaltningsorgan har grunn til å anta at det også for et annet organ kan være aktuelt å ilegge administrativ sanksjon mot samme forhold, må forvaltningsorganet sørge for en samordning av behandlingen av spørsmålet om å ilegge sanksjoner.</article></article><article class="futureLegalArticle" data-name="§48" id="kapittel-1-foreslåttparagraf-6"><span class="futureLegalArticleHeader">§ 48. <span class="legalArticleTitle">(orientering om taushetsrett mv.)</span></span><article class="legalP" id="kapittel-1-foreslåttparagraf-6-ledd-1">I sak om administrativ sanksjon skal forvaltningsorganet gjøre parter som det er aktuelt for, oppmerksom på at det kan foreligge en rett til ikke å svare på spørsmål eller utlevere dokumenter eller gjenstander når svaret eller utleveringen vil kunne utsette vedkommende for administrativ sanksjon eller straff. Orienteringsplikten gjelder ikke der parten må antas å være kjent med at det kan foreligge en slik rett.</article></article><article class="futureLegalArticle" data-name="§49" id="kapittel-1-foreslåttparagraf-7"><span class="futureLegalArticleHeader">§ 49. <span class="legalArticleTitle">(underretning om sakens utfall)</span></span><article class="legalP" id="kapittel-1-foreslåttparagraf-7-ledd-1">Når en sak om administrativ sanksjon avsluttes i førsteinstansen med at sanksjon ikke ilegges, skal parten underrettes om dette. § 27 første ledd gjelder tilsvarende. Grunnlaget for at saken avsluttes, skal samtidig kort angis.</article></article><article class="futureLegalArticle" data-name="§50" id="kapittel-1-foreslåttparagraf-8"><span class="futureLegalArticleHeader">§ 50. <span class="legalArticleTitle">(domstolenes kompetanse ved prøving av vedtak om administrative sanksjoner)</span></span><article class="legalP" id="kapittel-1-foreslåttparagraf-8-ledd-1">Ved prøving av vedtak om administrative sanksjoner kan retten prøve alle sider av saken.</article></article> <article class="defaultP" margin-top="true">Nytt kapittel X skal lyde:</article><span class="futuretitle" id="kapittel-1-foreslåttittel-3">Kapittel X. Tvangsmulkt</span><article class="futureLegalArticle" data-name="§51" id="kapittel-1-foreslåttparagraf-9"><span class="futureLegalArticleHeader">§ 51. <span class="legalArticleTitle">(tvangsmulkt)</span></span><article class="legalP" id="kapittel-1-foreslåttparagraf-9-ledd-1">Et forvaltningsorgan kan, når det er fastsatt i lov, treffe vedtak om tvangsmulkt for å sikre at plikter som følger av lov, forskrift eller individuell avgjørelse, blir etterlevd.</article><article class="legalP" id="kapittel-1-foreslåttparagraf-9-ledd-2">Tvangsmulkten kan fastsettes som en løpende mulkt eller som et beløp som forfaller ved hver overtredelse. Tvangsmulkt påløper ikke dersom etterlevelse blir umulig, og årsaken til dette ikke ligger hos den ansvarlige.</article><article class="legalP" id="kapittel-1-foreslåttparagraf-9-ledd-3">Forvaltningsorganet kan i særlige tilfeller redusere eller frafalle påløpt mulkt.</article><article class="legalP" id="kapittel-1-foreslåttparagraf-9-ledd-4">Tvangsmulkt tilfaller statskassen.</article><article class="legalP" id="kapittel-1-foreslåttparagraf-9-ledd-5">Forhold knyttet til ileggelsen av tvangsmulkt kan påklages særskilt. Reglene i §§ 28 til 36 gjelder tilsvarende.</article></article> <article class="defaultP" margin-top="true">Nytt kapittel XI overskriften skal lyde:</article><span class="futuretitle" id="kapittel-1-foreslåttittel-4">Kapittel XI. Ikrafttredelse</span> <article class="defaultP" margin-top="true">Nåværende § 43 blir ny § 52 i nytt kapittel XI.</article></section><section class="section" data-name="kapII" id="kapittel-2" data-lovdata-URL="LTI/lov/2016-05-27-15/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 22. mai 1981 nr. 25 om rettergangsmåten i straffesaker gjøres følgende endringer:</article> <article class="defaultP" margin-top="true">Ny § 71 c skal lyde:</article><article class="legalP" id="kapittel-2-ledd-2">Påtalemyndigheten kan beslutte at saken henlegges og overføres til forvaltningen når en overtredelse kan medføre administrativ sanksjon, hvis vilkårene for straff eller offentlig påtale ikke er oppfylt, eller hvis det for øvrig er mest hensiktsmessig at forholdet forfølges administrativt.</article> <article class="defaultP" margin-top="true">§ 229 nytt tredje ledd skal lyde:</article><article class="legalP" id="kapittel-2-ledd-3">Dersom påtalemyndigheten har grunn til å anta at både straff og administrativ sanksjon kan være en aktuell reaksjon mot samme forhold, må påtalemyndigheten i samråd med forvaltningsorganet avklare om forholdet skal forfølges strafferettslig, administrativt eller både strafferettslig og administrativt.</article></section><section class="section" data-name="kapIII" id="kapittel-3" data-lovdata-URL="LTI/lov/2016-05-27-15/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 26. juni 1992 nr. 86 om tvangsfullbyrdelse gjøres følgende endringer:</article> <article class="defaultP" margin-top="true">§ 4-18 nytt femte ledd skal lyde:</article><article class="legalP" id="kapittel-3-ledd-2">Lyder et vedtak om administrativ sanksjon på betaling av penger, kan utlegg begjæres når oppfyllelsesfristen er oversittet. Utleggstrekk kan likevel ikke besluttes før vedtaket er endelig. Tvangsdekning etter reglene i lovens kapittel 8 til 12 kan ikke begjæres før vedtaket er endelig.</article> <article class="defaultP" margin-top="true">§ 7-2 bokstav d skal lyde:<ul class="defaultList"><li data-li-identifier="(d)" data-name="(d)"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">Beslutning om tvangsmulkt, <i>administrativ sanksjon</i> eller disiplinærstraff truffet av offentlig myndighet med hjemmel i lov. <i>Beslutningen er også tvangsgrunnlag for renter og utenrettslige inndrivingskostnader.</i></article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/lov/2016-05-27-15/KAPITTEL_4"><h2 data-text-align="center">IV</h2><ul class="defaultList"><li data-li-identifier="1." data-name="1."><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">Loven gjelder fra den tid Kongen bestemmer.</article></article></li><li data-li-identifier="2." data-name="2."><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">Kongen kan gi overgangsbestemmelser.</article></article></li></ul></section></main></body></html>