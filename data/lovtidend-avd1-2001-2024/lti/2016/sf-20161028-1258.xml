<!DOCTYPE html><html lang="no"><head><title>Forskrift om elektronisk kommunikasjon med domstolene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-10-28-1258</dd><dt class="dokid">DokumentID</dt><dd class="dokid">LTI/forskrift/2016-10-28-1258</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 14 s 2273</dd><dt class="dateInForce">I kraft fra</dt><dd class="dateInForce">2016-10-28, Domstoladm. bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-02-12-140</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§163a</li><li>lov/1915-08-13-5/§197a</li></ul></dd><dt class="dateOfPublication">Kunngjort</dt><dd class="dateOfPublication">2016-11-01 14:50</dd><dt class="lastupdated">Rettet</dt><dd class="lastupdated">2016-11-29 8 (§ 13, feilhenvisning, protokolltilførsel)</dd><dt class="journalNumber">Journalnummer</dt><dd class="journalNumber">2016-1043</dd><dt class="titleShort">Korttittel</dt><dd class="titleShort">ELSAM-forskriften</dd><dt class="title">Tittel</dt><dd class="title">Forskrift om elektronisk kommunikasjon med domstolene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 28. oktober 2016 med hjemmel i lov 13. august 1915 nr. 5 om domstolene (domstolloven) § 163a og § 197a. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2016-10-28-1258</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om elektronisk kommunikasjon med domstolene<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Hvem som kan kommunisere elektronisk</li><li>§ 4. Portalmedhjelper</li><li>§ 5. Nettportal for elektronisk innlevering og mottak av dokumenter</li><li>§ 6. Elektronisk innlevering av dokumenter til retten</li><li>§ 7. Bekreftelse på at dokument er mottatt</li><li>§ 8. Fristavbrudd</li><li>§ 9. Elektronisk kommunikasjon fra retten til brukeren</li><li>§ 10. Varsel om nye dokumenter</li><li>§ 11. Krav til elektronisk signatur</li><li>§ 12. Informasjonssikkerhet og internkontroll</li><li>§ 13. Arkivering av elektroniske dokumenter og signaturer</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-10-28-1258" id="dokument"><h1>Forskrift om elektronisk kommunikasjon med domstolene</h1><article class="legalArticle" data-lovdata-URL="LTI/forskrift/2016-10-28-1258/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal legge til rette for sikker og effektiv bruk av elektronisk kommunikasjon med domstolene og bidra til at advokater og andre aktører kan kommunisere med domstolene på en enkel måte.</article></article><article class="legalArticle" data-lovdata-URL="LTI/forskrift/2016-10-28-1258/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder elektronisk kommunikasjon<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">mellom domstolene og prosessfullmektiger, selvprosederende parter og andre aktører i sivile saker</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">ved krav om salær fra det offentlige fremsatt overfor domstolene.</article></article></li></ul></article></article><article class="legalArticle" data-lovdata-URL="LTI/forskrift/2016-10-28-1258/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan kommunisere elektronisk</span></h2><article class="legalP" id="paragraf-3-ledd-1">For å kunne sende inn dokumenter elektronisk, skal bruker være registrert i nettportalen, jf. § 5. Som bruker kan følgende registrere seg:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">advokater og autoriserte advokatfullmektiger som opptrer som prosessfullmektig i sivile saker</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">salærberettiget som skal framsette krav om salær etter forskrift 3. desember 1997 nr. 1441 om salær fra det offentlige til advokater m.v.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">rettsoppnevnt sakkyndig, meddommer, tolk eller andre for en bestemt sivil sak vedkommende opptrer i</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">selvprosederende part for en bestemt sivil sak vedkommende fører.</article></article></li></ul></article><article class="legalP" id="paragraf-3-ledd-2">Registrering som bruker skjer ved utfylling av et elektronisk skjema utformet av Domstoladministrasjonen. Ved utfylling av skjemaet aksepterer bruker vilkårene for tilgang til og bruk av nettportalen, herunder at skriftlig kommunikasjon med retten så langt mulig skal skje elektronisk. Plikten til elektronisk kommunikasjon gjelder så lenge vedkommende er registrert som bruker av nettportalen.</article></article><article class="legalArticle" data-lovdata-URL="LTI/forskrift/2016-10-28-1258/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Portalmedhjelper</span></h2><article class="legalP" id="paragraf-4-ledd-1">Registrert bruker etter § 3 første ledd bokstav a og b kan utpeke en eller flere medarbeidere ved samme kontor som portalmedhjelper.</article><article class="legalP" id="paragraf-4-ledd-2">Portalmedhjelper som har egen advokatbevilling, eller som er autorisert advokatfullmektig for registrert bruker, kan utføre prosesshandlinger for registrert bruker, i den grad det er tillatt etter rettspleielovgivningen ved ikke-elektronisk kommunikasjon med domstolene. Andre portalmedhjelpere kan på vegne av registrert bruker utføre det praktiske databehandlingsarbeidet på nettportalen.</article><article class="legalP" id="paragraf-4-ledd-3">Registrert bruker hefter for alle disposisjoner portalmedhjelper foretar. Registrert bruker kan begrense portalmedhjelpers rettigheter i nettportalen.</article></article><article class="legalArticle" data-lovdata-URL="LTI/forskrift/2016-10-28-1258/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nettportal for elektronisk innlevering og mottak av dokumenter</span></h2><article class="legalP" id="paragraf-5-ledd-1">Domstoladministrasjonen skal etablere og drive nettportalen for kommunikasjon mellom domstolen og registrert bruker. Nettportalen skal være tilgjengelig for registrert bruker og portalmedhjelper ved pålogging på domstolenes internettsider.</article><article class="legalP" id="paragraf-5-ledd-2">Gjennom nettportalen skal bruker kunne signere og levere inn dokumenter og motta dokumenter, forkynnelser og andre meddelelser fra retten. Saksinformasjon, dokumentliste og saksdokumenter i verserende saker skal være tilgjengelige for bruker gjennom nettportalen. Informasjon og dokumenter lagres ikke i nettportalen, men i domstolenes alminnelige saksbehandlingssystem.</article></article><article class="legalArticle" data-lovdata-URL="LTI/forskrift/2016-10-28-1258/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Elektronisk innlevering av dokumenter til retten</span></h2><article class="legalP" id="paragraf-6-ledd-1">Bruker kan sende inn elektronisk i portalen<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ethvert dokument som skal sendes retten i sivil sak, herunder prosesskriv, stevning, tilsvar, begjæring, ankeerklæring, sluttinnlegg, sakkyndig erklæring, rapport og vedlegg til disse</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">arbeidsoppgave etter forskrift 3. desember 1997 nr. 1441 om salær fra det offentlige til advokater m.v. § 5 og andre dokumenter som skal sendes retten i tilknytning til salærkravet, herunder senere merknader, redegjørelse og vedlegg til disse.</article></article></li></ul></article><article class="legalP" id="paragraf-6-ledd-2">Arbeidsoppgave skal leveres på nettportalen på elektronisk skjema fastsatt av Justis- og beredskapsdepartementet.</article><article class="legalP" id="paragraf-6-ledd-3">Retten kan i den enkelte sak pålegge bruker å ettersende papirkopi av dokumenter som er innsendt elektronisk.</article></article><article class="legalArticle" data-lovdata-URL="LTI/forskrift/2016-10-28-1258/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bekreftelse på at dokument er mottatt</span></h2><article class="legalP" id="paragraf-7-ledd-1">Nettportalen skal bekrefte at dokument er mottatt. Bekreftelsen skal inneholde saksnummer, dato og tidspunktet for mottakelsen.</article></article><article class="legalArticle" data-lovdata-URL="LTI/forskrift/2016-10-28-1258/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fristavbrudd</span></h2><article class="legalP" id="paragraf-8-ledd-1">Skal en prosesshandling foretas innen en frist, avbrytes fristen når prosesshandlingen er foretatt ved elektronisk innsendelse gjennom nettportalen.</article></article><article class="legalArticle" data-lovdata-URL="LTI/forskrift/2016-10-28-1258/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Elektronisk kommunikasjon fra retten til brukeren</span></h2><article class="legalP" id="paragraf-9-ledd-1">Retten kan i enhver sak som nevnt i § 2, sende all informasjon elektronisk til registrert bruker av nettportalen. Retten kan gi forkynnelser og meddelelser i elektronisk form.</article><article class="legalP" id="paragraf-9-ledd-2">For elektronisk forkynnelse gjelder forskrift 11. oktober 1985 nr. 1810 om postforkynning § 4 tredje ledd, § 5 bokstav c annet ledd, § 7 og § 8.</article><article class="legalP" id="paragraf-9-ledd-3">Ved elektronisk forkynnelse gjelder ikke domstolloven § 162.</article><article class="legalP" id="paragraf-9-ledd-4">Annet og tredje ledd trer i kraft når departementet bestemmer.</article></article><article class="legalArticle" data-lovdata-URL="LTI/forskrift/2016-10-28-1258/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Varsel om nye dokumenter</span></h2><article class="legalP" id="paragraf-10-ledd-1">Bruker skal motta varsel til den elektroniske adressen bruker har oppgitt, når et dokument forkynnes og når et dokument det er forbundet frister med, gjøres tilgjengelig i nettportalen.</article><article class="legalP" id="paragraf-10-ledd-2">Nettportalen skal gi bruker god oversikt over nye innkomne dokumenter og løpende frister i sine verserende saker.</article></article><article class="legalArticle" data-lovdata-URL="LTI/forskrift/2016-10-28-1258/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til elektronisk signatur</span></h2><article class="legalP" id="paragraf-11-ledd-1">Kreves det med hjemmel i lov underskrift på dokumenter som skal innleveres elektronisk, er signering på domstolenes nettportal likestilt med underskrift.</article><article class="legalP" id="paragraf-11-ledd-2">Nettportalen skal sikre tilstrekkelig notoritet for signaturen på det innleverte dokument ved integritetsbeskyttelse, sporbarhet og at det i ettertid ikke er mulig å benekte at dokumentet er sendt.</article></article><article class="legalArticle" data-lovdata-URL="LTI/forskrift/2016-10-28-1258/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Informasjonssikkerhet og internkontroll</span></h2><article class="legalP" id="paragraf-12-ledd-1">Domstoladministrasjonen skal gjennom planlagte og systematiske tiltak sørge for tilfredsstillende informasjonssikkerhet for konfidensialitet, integritet og tilgjengelighet. Bestemmelsene om informasjonssikkerhet i personopplysningsforskriften § 2-1 og § 2-3 til § 2-16 gjelder tilsvarende.</article><article class="legalP" id="paragraf-12-ledd-2">Elektronisk kommunikasjon mellom domstolen og registrert bruker skal sikres med tilfredsstillende innloggingssystem og betryggende metode for autentisering av kommunikasjonspartene. Det skal brukes metoder for å sikre at det i ettertid ikke er mulig å benekte at dokumentet er sendt.</article><article class="legalP" id="paragraf-12-ledd-3">Domstoladministrasjonen skal dokumentere tiltakene. Dokumentasjonen skal være tilgjengelig for de ansatte i domstolene som omfattes av denne forskriften.</article></article><article class="legalArticle" data-lovdata-URL="LTI/forskrift/2016-10-28-1258/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Arkivering av elektroniske dokumenter og signaturer</span></h2><article class="legalP" id="paragraf-13-ledd-1">Dokumenter som leveres inn elektronisk i portalen, arkiveres i samsvar med domstolenes alminnelige arkivrutiner.</article><article class="legalP" id="paragraf-13-ledd-2">For arkivering av avansert elektronisk signatur gjelder forskrift 25. juni 2004 nr. 988 om elektronisk kommunikasjon med og i forvaltningen § 28 tilsvarende.</article></article><article class="legalArticle" data-lovdata-URL="LTI/forskrift/2016-10-28-1258/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft straks for Fredrikstad tingrett, Oslo tingrett, Sunnmøre tingrett, Sør-Trøndelag tingrett, Borgarting lagmannsrett og Frostating lagmannsrett. Fra samme tidspunkt oppheves forskrift 12. februar 2012 nr. 140 om prøveordning med elektronisk kommunikasjon med domstolene.</article><article class="legalP" id="paragraf-14-ledd-2">For øvrige domstoler trer forskriften i kraft fra den tid Domstoladminstrasjonen bestemmer. Domstoladministrasjonen kan beslutte at forskriften skal tre i kraft til forskjellig tid for de forskjellige domstolene.</article></article></main></body></html>