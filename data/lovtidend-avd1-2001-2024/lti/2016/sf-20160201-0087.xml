<!DOCTYPE html><html lang="no"><head><title>Forskrift om endring i forskrift om rente- og avdragsvilkår for lån i Husbanken</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-01-87</dd><dt class="dokid">DokumentID</dt><dd class="dokid">LTI/forskrift/2016-02-01-87</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 2 s 310</dd><dt class="dateInForce">I kraft fra</dt><dd class="dateInForce">2016-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-21-1851</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-05-29-30/§8</li></ul></dd><dt class="dateOfPublication">Kunngjort</dt><dd class="dateOfPublication">2016-02-05 15:45</dd><dt class="journalNumber">Journalnummer</dt><dd class="journalNumber">2016-0087</dd><dt class="titleShort">Korttittel</dt><dd class="titleShort">Endr. i rente- og avdragsvilkår i Husbanken</dd><dt class="title">Tittel</dt><dd class="title">Forskrift om endring i forskrift om rente- og avdragsvilkår for lån i Husbanken</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 1. februar 2016 med hjemmel i lov 29. mai 2009 nr. 30 om Husbanken § 8.</dd><dt class="refid">RefID</dt><dd class="refid">forskrift/2016-02-01-87</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om rente- og avdragsvilkår for lån i Husbanken<ul class="tocSubUl"><li>I<ul class="tocSubUl"><li>§ 4. Beregning av renter</li><li>§ 5. Beregning av renter for rentekompensasjonsordningene</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-01-87" id="dokument"><h1>Forskrift om endring i forskrift om rente- og avdragsvilkår for lån i Husbanken</h1><section class="section" data-name="kapI" id="kapittel-1" data-lovdata-URL="LTI/forskrift/2016-02-01-87/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2015 nr. 1851 om rente- og avdragsvilkår for lån i Husbanken gjøres følgende endringer:</article> <article class="defaultP" margin-top="true">Ny § 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Beregning av renter</span></span><article class="legalP" id="kapittel-1-foreslåttparagraf-1-ledd-1">Utgangspunktet for beregning av renter på lån i Husbanken er basisrenter beregnet av Finansdepartementet. Basisrentene blir beregnet på grunnlag av et gjennomsnitt av observasjoner av de beste lånetilbudene i markedet. Kriteriene for uttrekk av lånetilbud og beregning av gjennomsnitt er fastsatt i forskrift om endring av forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14. Med grunnlag i disse vilkårene fastsetter Finansdepartementet basisrentene for flytende rente og faste renter på 3, 5 og 10 år. Basisrenten for fast rente på 20 år beregnes ved å øke basisrenten for 10-års fastrente med 0,30 prosentpoeng. Fra basisrenten blir det trukket fra 0,75 prosentpoeng for å komme fram til en årlig effektiv rente for fast og flytende rente.</article><article class="legalP" id="kapittel-1-foreslåttparagraf-1-ledd-2">Husbanken beregner de nominelle rentene ut fra de årlige effektive rentene. Formelen for å beregne de nominelle rentene er:<br /><img height="30" src="static/LTI//ltavd1/filer/grafikk/sf-20160201-0087-01-01.gif" width="148" /><br />der:<ul class="defaultList"><li><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">r<sub>n</sub> = årlig nominell rente i prosent</article></article></li><li><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">r<sub>e</sub> = årlig effektiv husbankrente i prosent, før gebyr</article></article></li><li><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">n = antall betalingsterminer per år</article></article></li></ul></article><article class="legalP" id="kapittel-1-foreslåttparagraf-1-ledd-3">Når effektiv rente på lånet til kunden skal beregnes, kommer gebyrer i tillegg, jf. § 9. Den effektive renten beregnes i henhold til forskrift 7. mai 2010 nr. 654 om kredittavtaler mv. kap. 3. De nominelle og effektive rentene blir oppgitt med tre desimaler.</article><article class="legalP" id="kapittel-1-foreslåttparagraf-1-ledd-4">Den flytende basisrenten blir fastsatt ut fra observasjoner i løpet av to måneder av tilbud om boliglån med flytende rente. De faste basisrentene blir fastsatt ut fra observasjoner i løpet av én måned av tilbud om boliglån med tilsvarende bindingstider. Observasjonsperiodene starter ved årsskiftet.</article><article class="legalP" id="kapittel-1-foreslåttparagraf-1-ledd-5">Avtale om fastrente må være mottatt i Husbanken senest den 24. i måneden etter avsluttet observasjonsperiode. Tilbudsperioden starter den 6. i måneden etter avsluttet observasjonsperiode.</article><article class="legalP" id="kapittel-1-foreslåttparagraf-1-ledd-6">Hvis det tilbys overgang fra fast til flytende rente, må overgangen skje innenfor det samme regelverk og tidsfrister som gjelder for overgang fra flytende til fast rente. Det betyr bl.a. at overgang fra fast til flytende rente vil skje på den første dag i neste måned etter at avtale er mottatt innenfor gjeldende tidsfrister.</article><article class="legalP" id="kapittel-1-foreslåttparagraf-1-ledd-7">Husbanken kan sette begrensninger på hvor ofte og hvor mange ganger en kunde kan gå fra fast til flytende rente.</article></article> <article class="defaultP" margin-top="true">Ny § 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Beregning av renter for rentekompensasjonsordningene</span></span><article class="legalP" id="kapittel-1-foreslåttparagraf-2-ledd-1">Denne paragraf gjelder beregning av renter for de rentekompensasjonsordninger som Husbanken forvalter, jf. forskrift 11. desember 2014 nr. 1583 om kompensasjon for utgifter til investering i skole- og svømmeanlegg fra Husbanken, forskrift 1. september 2014 nr. 1139 om kompensasjon for utgifter til renter til investeringer for istandsetting av kirker og kirkeinventar fra Husbanken og forskrift 21. desember 2005 nr. 1667 om tilskudd til omsorgsboliger og sykehjemsplasser fra Husbanken.</article><article class="legalP" id="kapittel-1-foreslåttparagraf-2-ledd-2">Beregning av renten for rentekompensasjonsordningene for tilsagn gitt til og med 31. desember 2014 gjøres i henhold til § 4.</article><article class="legalP" id="kapittel-1-foreslåttparagraf-2-ledd-3">Beregning av renten for rentekompensasjonsordningene for tilsagn gitt fra og med 1. januar 2015 er statens antatte lånekostnader for lån med tilsvarende løpetid, med et påslag på 0,5 prosentpoeng. Staten har et begrenset antall utestående statspapirer (statskasseveksler), og det vil ofte være nødvendig å interpolere (finne en veid gjennomsnittsrente) mellom to statspapirer. Lånekostnaden anslås ved å observere kjøpskursen på Oslo Børs på slutten av dagen. Ved beregning av renten for en bestemt observasjonsperiode brukes kursobservasjoner på dager med oppgjør i den gitte perioden. De observerte daglige kursene regnes om til årlige effektive renter som avrundes til nærmeste 0,0001 prosentpoeng.</article><article class="legalP" id="kapittel-1-foreslåttparagraf-2-ledd-4">Gjennomsnittet av renteobservasjonene avrundes til nærmeste 0,1 prosentpoeng.</article><article class="legalP" id="kapittel-1-foreslåttparagraf-2-ledd-5">For statskasseveksler er formelen for beregning av effektiv rente gitt ved:<br /><img height="68" src="static/LTI//ltavd1/filer/grafikk/sf-20160201-0087-02-01.gif" width="138" /><br />der:<ul class="defaultList"><li><article class="listArticle" id="kapittel-1-foreslåttparagraf-2-ledd-5-punkt-1"><article class="legalP" id="kapittel-1-foreslåttparagraf-2-ledd-5-punkt-1-ledd-1">r<sub>e</sub> = årlig effektiv rente for statskasseveksler</article></article></li><li><article class="listArticle" id="kapittel-1-foreslåttparagraf-2-ledd-5-punkt-2"><article class="legalP" id="kapittel-1-foreslåttparagraf-2-ledd-5-punkt-2-ledd-1">K = observert kurs</article></article></li><li><article class="listArticle" id="kapittel-1-foreslåttparagraf-2-ledd-5-punkt-3"><article class="legalP" id="kapittel-1-foreslåttparagraf-2-ledd-5-punkt-3-ledd-1">D = tid til forfall av statskassevekselen i antall dager (inkludert skuddår).</article></article></li></ul></article><article class="legalP" id="kapittel-1-foreslåttparagraf-2-ledd-6">Finansdepartementet beregner årlige effektive renter før gebyrer.</article><article class="legalP" id="kapittel-1-foreslåttparagraf-2-ledd-7">Ut fra årlige effektive renter beregner Husbanken nominelle renter, som danner grunnlaget for beregning av rentekompensasjonen.</article><article class="legalP" id="kapittel-1-foreslåttparagraf-2-ledd-8">Formelen for å fastsette nominelle renter er:<br /><img height="30" src="static/LTI//ltavd1/filer/grafikk/sf-20160201-0087-03-01.gif" width="148" /><br />der:<ul class="defaultList"><li><article class="listArticle" id="kapittel-1-foreslåttparagraf-2-ledd-8-punkt-1"><article class="legalP" id="kapittel-1-foreslåttparagraf-2-ledd-8-punkt-1-ledd-1">r<sub>n</sub> = årlig nominell rente i prosent</article></article></li><li><article class="listArticle" id="kapittel-1-foreslåttparagraf-2-ledd-8-punkt-2"><article class="legalP" id="kapittel-1-foreslåttparagraf-2-ledd-8-punkt-2-ledd-1">r<sub>e</sub> = årlig effektiv rente i prosent inkludert påslaget på rentemarginen</article></article></li><li><article class="listArticle" id="kapittel-1-foreslåttparagraf-2-ledd-8-punkt-3"><article class="legalP" id="kapittel-1-foreslåttparagraf-2-ledd-8-punkt-3-ledd-1">n = 2 (årlige renteinnbetalinger).</article></article></li></ul></article><article class="legalP" id="kapittel-1-foreslåttparagraf-2-ledd-9">De årlige nominelle rentene blir avrundet med tre desimaler.</article><article class="legalP" id="kapittel-1-foreslåttparagraf-2-ledd-10">Den flytende renten reguleres hver annen måned dersom endringer i observert markedsrente på statspapirer tilsier det.</article><article class="legalP" id="kapittel-1-foreslåttparagraf-2-ledd-11">Utgangspunktet for å fastsette flytende nominell rente er gjennomsnittet av observerte markedsrenter over to måneder på statspapirer (statskasseveksler) med gjenstående løpetid fra null til tre måneder. Observasjonsperiodene starter ved årsskiftet, og ny rente trer i kraft to måneder etter endt observasjonsperiode.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-02-01-87/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. mars 2016.</article></section></main></body></html>