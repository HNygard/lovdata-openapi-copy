<!DOCTYPE html><html lang="no"><head><title>Forskrift om regulering av forsøksfisket etter makrellstørje (Thunnus thynnus) i 2016</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-03-04-218</dd><dt class="dokid">DokumentID</dt><dd class="dokid">LTI/forskrift/2016-03-04-218</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 3 s 521</dd><dt class="dateInForce">I kraft fra</dt><dd class="dateInForce">2016-03-04 – 2016-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-18-1770</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§16</li><li>lov/2008-06-06-37/§22</li><li>lov/2008-06-06-37/§36</li><li>lov/2008-06-06-37/§37</li><li>lov/2008-06-06-37/§46</li><li>lov/2008-06-06-37/§47</li><li>lov/2008-06-06-37/§52</li><li>lov/2008-06-06-37/§59</li><li>lov/1999-03-26-15/§12</li><li>lov/1999-03-26-15/§20</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2016-03-08 14:45</dd><dt class="journalNumber">Journalnummer</dt><dd class="journalNumber">2016-0202</dd><dt class="titleShort">Korttittel</dt><dd class="titleShort">Forskrift om regulering av forsøksfisket etter makrellstørje</dd><dt class="title">Tittel</dt><dd class="title">Forskrift om regulering av forsøksfisket etter makrellstørje (Thunnus thynnus) i 2016</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 4. mars 2016 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 16, § 22, § 36, § 37, § 46, § 47, § 52 og § 59 og lov 26. mars 1999 nr. 15 om retten til å delta i fiske og fangst (deltakerloven) § 12, § 20 og § 21, jf. delegeringsvedtak 11. februar 2000 nr. 99.</dd><dt class="refid">RefID</dt><dd class="refid">forskrift/2016-03-04-218</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av forsøksfisket etter makrellstørje (Thunnus thynnus) i 2016<ul class="tocSubUl"><li>§ 1. Virkeområde</li><li>§ 2. Generelt forbud</li><li>§ 3. Totalkvote</li><li>§ 4. Deltakelse</li><li>§ 5. Påmelding og tillatelse</li><li>§ 6. Observatører</li><li>§ 7. Rapportering, inspektører og havneanløp</li><li>§ 8. Forbud mot omlasting</li><li>§ 9. Forbud mot bruk av fly og helikopter</li><li>§ 10. Overføring av fangst</li><li>§ 11. Bifangst</li><li>§ 12. Avkortning av kvote ved dumping eller neddreping</li><li>§ 13. Meldeplikt ved sprenging av not</li><li>§ 14. ICCAT-regelverk</li><li>§ 15. Bemyndigelse</li><li>§ 16. Overtredelsesgebyr</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-03-04-218" id="dokument"><h1>Forskrift om regulering av forsøksfisket etter makrellstørje (Thunnus thynnus) i 2016</h1><article class="legalArticle" data-lovdata-URL="LTI/forskrift/2016-03-04-218/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder i Norges territorialfarvann og økonomiske sone, fiskerisonen ved Jan Mayen og fiskevernsonen ved Svalbard. For norske fartøy gjelder forskriften også i farvann under andre lands jurisdiksjon og i internasjonalt farvann.</article></article><article class="legalArticle" data-lovdata-URL="LTI/forskrift/2016-03-04-218/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelt forbud</span></h2><article class="legalP" id="paragraf-2-ledd-1">Det er forbudt å fiske og lande makrellstørje (<i>Thunnus thynnus</i>) i 2016. Forbudet gjelder også fritidsfiske.</article></article><article class="legalArticle" data-lovdata-URL="LTI/forskrift/2016-03-04-218/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Totalkvote</span></h2><article class="legalP" id="paragraf-3-ledd-1">Totalkvoten er fastsatt til 43,71 tonn. Uten hinder av forbudet i § 2 kan norske fartøy med adgang til å delta, fiske og lande inntil 32 tonn makrellstørje i Norges territorialfarvann og økonomiske sone. I tillegg er 11,71 tonn avsatt til dekning av uunngåelig bifangst av makrellstørje i fisket etter andre arter.</article></article><article class="legalArticle" data-lovdata-URL="LTI/forskrift/2016-03-04-218/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Deltakelse</span></h2><article class="legalP" id="paragraf-4-ledd-1">Ett fartøy med ringnottillatelse og ett fartøy med adgang til å fiske med line kan delta i forsøksfisket etter makrellstørje i 2016.</article><article class="legalP" id="paragraf-4-ledd-2">Fartøy som fisker med ringnot og som har fått adgang til å delta i forsøksfiske kan i perioden fra og med 25. juni til og med 31. oktober fiske makrellstørje i Norges territorialfarvann og økonomiske sone.</article><article class="legalP" id="paragraf-4-ledd-3">Fartøy som fisker med line og som har fått adgang til å delta i forsøksfiske kan i perioden fra og med 1. august til og med 31. desember 2016 fiske makrellstørje i Norges territorialfarvann og økonomiske sone.</article></article><article class="legalArticle" data-lovdata-URL="LTI/forskrift/2016-03-04-218/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Påmelding og tillatelse</span></h2><article class="legalP" id="paragraf-5-ledd-1">Fartøy over 15 meter største lengde som fisker med ringnot eller line og som vil delta i fisket, må sende påmelding til Fiskeridirektoratet på følgende e-post: postmottak@fiskeridir.no, per fax på nr: 55&#xa0;23&#xa0;80&#xa0;90, eller per brev: Postboks 185 Sentrum, 5804 Bergen. Påmelding må være sendt senest 14. mars 2016.</article><article class="legalP" id="paragraf-5-ledd-2">Fiskeridirektoratet velger ut de fartøyene som er best egnet til å delta i fisket etter makrellstørje blant de påmeldte fartøyene. Ved utvelgelsen kan det legges vekt på<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">at fartøyet er egnet, bemannet og utrustet til fiske etter makrellstørje</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">tidligere erfaring med fiske etter makrellstørje eller tilsvarende fiske</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">evne til å ivareta kvalitet på makrellstørjen frem til landing.</article></article></li></ul></article><article class="legalP" id="paragraf-5-ledd-3">Ingen fartøy kan delta i fisket etter makrellstørje uten tillatelse fra Fiskeridirektoratet. Det kan stilles vilkår om at fartøy som deltar i fisket skal ha observatør fra Havforskningsinstituttet om bord eller samle biologiske data etter nærmere angitte retningslinjer.</article></article><article class="legalArticle" data-lovdata-URL="LTI/forskrift/2016-03-04-218/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Observatører</span></h2><article class="legalP" id="paragraf-6-ledd-1">Ringnotfartøy med adgang til å delta i forsøksfisket skal ha 100&#xa0;% dekning av observatører fra det regionale observatørprogrammet (RoP) til Den internasjonale kommisjonen for bevaring av tunfisk (ICCAT).</article><article class="legalP" id="paragraf-6-ledd-2">Linefartøy med adgang til å delta i forsøksfisket skal ha 20&#xa0;% dekning av nasjonale observatører.</article><article class="legalP" id="paragraf-6-ledd-3">Fartøyene kan pålegges å gå til land for å hente observatør.</article><article class="legalP" id="paragraf-6-ledd-4">Fartøyene plikter å dekke alle kostnader ved å ha observatører om bord, herunder kostnadene som kreves inn av ICCAT og andre kostnader som oppstår.</article><article class="legalP" id="paragraf-6-ledd-5">Fiskeridirektoratet kan ved manglende betaling nekte fartøyet videre deltakelse i fisket.</article></article><article class="legalArticle" data-lovdata-URL="LTI/forskrift/2016-03-04-218/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering, inspektører og havneanløp</span></h2><article class="legalP" id="paragraf-7-ledd-1">Fartøyene skal sende posisjonsrapporter og rapportere elektronisk fangst- og aktivitetsdata i samsvar med forskrift 21. desember 2009 nr. 1743 om posisjonsrapportering og elektronisk rapportering for norske fiske- og fangstfartøy (ERS-forskriften). Ved fangst av makrellstørje skal norsk FMC kontaktes på telefon 55&#xa0;23&#xa0;83&#xa0;36. Melding om havneanløp etter nevnte forskrift § 13 skal sendes senest fire timer før estimert anløp havn.</article><article class="legalP" id="paragraf-7-ledd-2">Før fangst av makrellstørje kan landes skal inspektør fra Fiskeridirektoratet være til stede på mottak. Kravet om inspektør gjelder ikke for landing av bifangst.</article><article class="legalP" id="paragraf-7-ledd-3">Fangst av makrellstørje kan kun landes til havner utpekt særskilt til dette formålet i ICCAT. Dersom fartøyet skal lande i utenlandsk havn, må fartøyet sende forhåndsmelding om havneanløp i samsvar med gjeldende krav i ICCAT.</article><article class="legalP" id="paragraf-7-ledd-4">Fiskeridirektoratet kan i særlige tilfeller gjøre unntak fra første ledd tredje punktum og annet ledd.</article></article><article class="legalArticle" data-lovdata-URL="LTI/forskrift/2016-03-04-218/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot omlasting</span></h2><article class="legalP" id="paragraf-8-ledd-1">Det er forbudt å omlaste makrellstørje.</article></article><article class="legalArticle" data-lovdata-URL="LTI/forskrift/2016-03-04-218/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot bruk av fly og helikopter</span></h2><article class="legalP" id="paragraf-9-ledd-1">Det er forbudt å benytte fly, helikopter eller ubemannede luftfartøy i forbindelse med fisket etter makrellstørje.</article></article><article class="legalArticle" data-lovdata-URL="LTI/forskrift/2016-03-04-218/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overføring av fangst</span></h2><article class="legalP" id="paragraf-10-ledd-1">Det kvantum som kan fiskes med det enkelte fartøy kan ikke overføres til annet fartøy. Det er også forbudt å motta og å lande fangst som er fisket av et annet fartøy.</article></article><article class="legalArticle" data-lovdata-URL="LTI/forskrift/2016-03-04-218/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bifangst</span></h2><article class="legalP" id="paragraf-11-ledd-1">Det er ikke tillatt å ha bifangst av makrell eller sild ved fiske etter makrellstørje, med mindre bifangsten kan avregnes fartøyets kvote.</article><article class="legalP" id="paragraf-11-ledd-2">Bifangst av makrellstørje er forbudt i fisket etter sild, makrell og andre arter.</article></article><article class="legalArticle" data-lovdata-URL="LTI/forskrift/2016-03-04-218/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avkortning av kvote ved dumping eller neddreping</span></h2><article class="legalP" id="paragraf-12-ledd-1">Er fangst forsettlig eller uaktsomt dumpet eller på annen måte drept ned, kan Fiskeridirektoratets regionkontor fatte vedtak om en forholdsmessig avkortning av kvoten. Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2016-03-04-218/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Meldeplikt ved sprenging av not</span></h2><article class="legalP" id="paragraf-13-ledd-1">Fartøy som fisker med not skal melde fra om notsprenging på eget skjema til Fiskeridirektoratets regionkontor.</article><article class="legalP" id="paragraf-13-ledd-2">Fartøy som er underlagt kravet til elektronisk rapportering av fangst- og aktivitetsdata skal melde fra om notsprenging i tråd med ERS-forskriften § 12.</article></article><article class="legalArticle" data-lovdata-URL="LTI/forskrift/2016-03-04-218/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">ICCAT-regelverk</span></h2><article class="legalP" id="paragraf-14-ledd-1">Deltakende fartøy skal følge regler fastsatt i eller i medhold av Den internasjonale konvensjonen av 14. mai 1966 om bevaring av atlantisk tunfisk.</article></article><article class="legalArticle" data-lovdata-URL="LTI/forskrift/2016-03-04-218/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bemyndigelse</span></h2><article class="legalP" id="paragraf-15-ledd-1">Fiskeridirektoratet kan pålegge fartøy som får bifangst av makrellstørje i fisket etter andre arter å ta prøver av fangsten og sende disse prøvene til Havforskningsinstituttet.</article><article class="legalP" id="paragraf-15-ledd-2">Fiskeridirektoratet kan stoppe fisket når totalkvoten er beregnet oppfisket.</article><article class="legalP" id="paragraf-15-ledd-3">Fiskeridirektoratet kan endre forskriften og fastsette nærmere bestemmelser som er nødvendig for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2016-03-04-218/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overtredelsesgebyr</span></h2><article class="legalP" id="paragraf-16-ledd-1">Foretak og den som forsettlig eller uaktsomt overtrer bestemmelser gitt i eller i medhold av forskriften, kan ilegges overtredelsesgebyr i henhold til havressurslova § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova.</article></article><article class="legalArticle" data-lovdata-URL="LTI/forskrift/2016-03-04-218/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" id="paragraf-17-ledd-1">Den som forsettlig eller uaktsomt overtrer bestemmelser gitt i eller i medhold av forskriften straffes i henhold til deltakerloven § 31 og havressurslova § 60, § 61, § 62, § 64 og § 65. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2016-03-04-218/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft straks og gjelder til og med 31. desember 2016. Samtidig oppheves forskrift 18. desember 2015 nr. 1770 om forbud mot fiske etter makrellstørje (Thunnus thynnus) i 2016.</article></article></main></body></html>