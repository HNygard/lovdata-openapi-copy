<!DOCTYPE html><html lang="no"><head><title>Forskrift om krav til sporing av helikoptre på norsk kontinentalsokkel</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-19-400</dd><dt class="dokid">DokumentID</dt><dd class="dokid">LTI/forskrift/2016-04-19-400</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 6 s 953</dd><dt class="dateInForce">I kraft fra</dt><dd class="dateInForce">2016-04-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-05-16-800</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§9-1</li><li>forskrift/1999-12-10-1265</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2016-04-22 14:20</dd><dt class="journalNumber">Journalnummer</dt><dd class="journalNumber">2016-0326</dd><dt class="titleShort">Korttittel</dt><dd class="titleShort">Forskrift om krav til sporing av helikoptre</dd><dt class="title">Tittel</dt><dd class="title">Forskrift om krav til sporing av helikoptre på norsk kontinentalsokkel</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 19. april 2016 med hjemmel i lov 11. juni 1993 nr. 101 om luftfart (luftfartsloven) § 9-1, jf. delegeringsvedtak 10. desember 1999 nr. 1265 og delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2016-04-19-400</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til sporing av helikoptre på norsk kontinentalsokkel<ul class="tocSubUl"><li>§ 1. Virkeområde</li><li>§ 2. ADS-B</li><li>§ 3. Krav til kontinuerlig sporing av helikoptre</li><li>§ 4. Dispensasjon</li><li>§ 5. Ikrafttredelse</li><li>Veiledning til forskrift om krav til sporing av helikoptre på norsk kontinentalsokkel<ul class="tocSubUl"><li>Til § 1:</li><li>Til § 2:</li><li>Til § 3:</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-19-400" id="dokument"><h1>Forskrift om krav til sporing av helikoptre på norsk kontinentalsokkel</h1><article class="legalArticle" data-lovdata-URL="LTI/forskrift/2016-04-19-400/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for luftfartoperasjoner med helikopter til en landingsplass, eller mellom landingsplasser, som ligger i havområdene over norsk kontinentalsokkel.</article></article><article class="legalArticle" data-lovdata-URL="LTI/forskrift/2016-04-19-400/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">ADS-B</span></h2><article class="legalP" id="paragraf-2-ledd-1">Alle helikoptre skal være utrustet med ADS-B transponder som enten tilfredsstiller standard ED-102A, DO260B eller tilsvarende.</article></article><article class="legalArticle" data-lovdata-URL="LTI/forskrift/2016-04-19-400/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til kontinuerlig sporing av helikoptre</span></h2><article class="legalP" id="paragraf-3-ledd-1">Luftfartsoperatør som utfører flyging i områder som ikke er dekket av ADS-B skal anvende et system for kontinuerlig sporing av sine flyvninger.</article></article><article class="legalArticle" data-lovdata-URL="LTI/forskrift/2016-04-19-400/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon</span></h2><article class="legalP" id="paragraf-4-ledd-1">Luftfartstilsynet kan etter søknad gi dispensasjon fra kravene i § 2 og § 3 for et kortere tidsrom. Søknaden skal inneholde en risikoanalyse av operasjonen, opplysninger om luftfartøyets registreringsmerke, tidsrommet for flygingen og hvilket luftrom flygingen planlegges foretatt i. Det kan settes vilkår for dispensasjonen. Dispensasjon kan ikke gis dersom hensynene bak bestemmelsen det dispenseres fra blir vesentlig tilsidesatt.</article><article class="legalP" id="paragraf-4-ledd-2">Lufttrafikktjenesten kan etter anmodning fra luftfartsoperatøren eller fartøysjef tillate at enkeltflygninger utføres selv om kravene i § 2 ikke er oppfylt. Flygingen må utføres i samsvar med de vilkår som stilles av lufttrafikktjenesten.</article><article class="legalP" id="paragraf-4-ledd-3">Et luftfartøy som på grunn av teknisk svikt ikke er dekket av luftfartsoperatørens system for sporing etter § 3, kan flys til aktuell vedlikeholdsbase dersom dette er beskrevet i luftfartsoperatørens minsteutstyrsliste (MEL), luftfartøyets nødpeilesender (ELT) er funksjonsdyktig og lufttrafikktjenesten er informert. For å opprettholde lufttrafikktjenestens alarmtjeneste skal luftfartøyet følge de anvisninger som blir gitt av lufttrafikktjenesten om ruting og posisjonsrapportering.</article></article><article class="legalArticle" data-lovdata-URL="LTI/forskrift/2016-04-19-400/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Forskriften trer i kraft straks.</article><article class="legalP" id="paragraf-5-ledd-2">Fra samme tidspunkt oppheves forskrift 16. mai 2004 nr. 800 om bruk av modified automatic dependant surveillance (M-ADS) – utstyr i sivile helikopter (BSL D 2-10).</article></article><section class="section" id="kapittel-1" data-lovdata-URL="LTI/forskrift/2016-04-19-400/KAPITTEL_1"><h2>Veiledning til forskrift om krav til sporing av helikoptre på norsk kontinentalsokkel</h2><section class="section" id="kapittel-1-kapittel-1" data-lovdata-URL="LTI/forskrift/2016-04-19-400/KAPITTEL_1-1"><h3>Til § 1:</h3><article class="legalP" id="kapittel-1-kapittel-1-ledd-1">Forskriftens formål er å sikre at fartøyets posisjon er kjent slik at det lett kan lokaliseres i søk og rednings sammenheng, samt å sikre at luftfartøyer er synlige for lufttrafikktjenesten i kontrollert luftrom med ADS B dekning.</article><article class="legalP" id="kapittel-1-kapittel-1-ledd-2">Forskriften gjelder norske og utenlandske luftfartsoperatører som driver virksomhet som beskrevet i § 1 uavhengig av om flygingen skjer ervervsmessig eller privat.</article><article class="legalP" id="kapittel-1-kapittel-1-ledd-3">Forskriften gjelder uavhengig av om landingsplassen er på en fast eller flytende installasjon eller på et skip.</article><article class="legalP" id="kapittel-1-kapittel-1-ledd-4">Utrykket havområder innebærer at forskriften ikke gjelder når innretningen eller skipet ligger til land eller i fjorder etc.</article></section><section class="section" id="kapittel-1-kapittel-2" data-lovdata-URL="LTI/forskrift/2016-04-19-400/KAPITTEL_1-2"><h3>Til § 2:</h3><article class="legalP" id="kapittel-1-kapittel-2-ledd-1">Med utrykket «tilsvarende» menes det at en ADS-B transponder etter en annen standard må ha minst samme funksjonalitet som etter standardene ED 102A eller DO260B, og som gjør den fullt ut kompatibel med funksjonaliteten som ligger i lufttrafikktjenestens ADS-B system. Det vil være tillatt å bruke utstyr i henhold til RTCA DO-260A, forutsatt at disse sender gyldig Mode A kode i henhold til aktiv flygeplan som en del av 1090 MHz Extended Squitter.</article></section><section class="section" id="kapittel-1-kapittel-3" data-lovdata-URL="LTI/forskrift/2016-04-19-400/KAPITTEL_1-3"><h3>Til § 3:</h3><article class="legalP" id="kapittel-1-kapittel-3-ledd-1">Bestemmelsen skal sikre kontinuerlig sporing av helikoptre i områder uten ADS-B dekning. Systemet må derfor gi luftfartsoperatøren nødvendig informasjon om flygingen slik at avvik fra den planlagte flygingen kan oppdages så raskt som mulig. For å tilfredsstille kravet til kontinuerlig sporing bør systemet ha en sporingsfrekvens som gjør det mulig å lokalisere fartøyet presist dersom det oppstår en unormal situasjon eller nødsituasjon under flygingen.</article></section></section></main></body></html>