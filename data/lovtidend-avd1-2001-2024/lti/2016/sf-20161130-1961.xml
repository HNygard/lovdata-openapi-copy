<!DOCTYPE html><html lang="no"><head><title>Forskrift om endring i forskrift om opptak, studier og eksamen ved Norges idrettshøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-11-30-1961</dd><dt class="dokid">DokumentID</dt><dd class="dokid">LTI/forskrift/2016-11-30-1961</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2016-11-30</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-05-26-1811</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2017-08-29 14:15</dd><dt class="journalNumber">Journalnummer</dt><dd class="journalNumber">2017-0918</dd><dt class="titleShort">Korttittel</dt><dd class="titleShort">Endr. i forskrift om opptak, studier og eksamen ved NIF</dd><dt class="title">Tittel</dt><dd class="title">Forskrift om endring i forskrift om opptak, studier og eksamen ved Norges idrettshøgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges idrettshøgskole 30. november 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7.</dd><dt class="refid">RefID</dt><dd class="refid">forskrift/2016-11-30-1961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier og eksamen ved Norges idrettshøgskole<ul class="tocSubUl"><li>I<ul class="tocSubUl"><li>§ 42. Vurdering av praksisstudier</li><li>§ 43. Varsel om fare for ikke bestått</li><li>§ 44. Ikke bestått praksisstudier</li><li>§ 45. Antall forsøk</li><li>§ 46. Grader.</li><li>§ 47. Krav til innhold og sammensetning av bachelorgrad</li><li>§ 48. Krav til innhold og sammensetning av mastergrad</li><li>§ 49. Tilleggsbetegnelse for grader</li><li>§ 50. Karakterutskrift</li><li>§ 51. Vitnemål</li><li>§ 52. Ikrafttredelse.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-11-30-1961" id="dokument"><h1>Forskrift om endring i forskrift om opptak, studier og eksamen ved Norges idrettshøgskole</h1><section class="section" data-name="kapI" id="kapittel-1" data-lovdata-URL="LTI/forskrift/2016-11-30-1961/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. mai 2005 nr. 1811 om opptak, studier og eksamen ved Norges idrettshøgskole gjøres følgende endringer:</article><span class="futuretitle" id="kapittel-1-foreslåttittel-1">Kapittel VII. Veiledet praksis</span><article class="futureLegalArticle" data-name="§42" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 42</span>. <span class="legalArticleTitle">Vurdering av praksisstudier</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) For utdanninger hvor praksisstudiet er gjenstand for en faglig vurdering skal studenten ha jevnlig veiledning og tilbakemelding slik at studenten er orientert om hvordan hun eller han fungerer i forhold til kravene for å bestå praksisstudiet.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) For hver praksisperiode på mer enn 3 uker skal det avholdes midtveisvurdering og avsluttende vurdering der studentens prestasjoner vurderes i forhold til målene for praksisperioden.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Det skal fremgå av emneplanen hvem som fastsetter den faglige vurderingen.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Krav til tilstedeværelse eller oppmøte kan normalt ikke fravikes på grunn av sykdom eller andre grunner. Krav til tilstedeværelse skal framgå av emneplanen.</article></article><article class="futureLegalArticle" data-name="§43" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 43</span>. <span class="legalArticleTitle">Varsel om fare for ikke bestått</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Hvis det oppstår tvil om studenten kan bestå praksisstudiet, skal studenten snarest kalles inn til et møte.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Dersom det er fare for å ikke bestå praksisperioden skal det gis skriftlig varsel så snart som mulig. Meldingen skal angi hva studenten ikke mestrer, og hvilke krav som må oppfylles for å bestå praksisstudiet.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Viser studenten i løpet av praksisperioden handling eller atferd som utvilsomt gir grunnlag for å ikke bestå praksisstudiet, kan studenten få karakteren «ikke bestått» selv om forutgående varsel ikke er gitt innen fristen etter andre ledd.</article></article><article class="futureLegalArticle" data-name="§44" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 44</span>. <span class="legalArticleTitle">Ikke bestått praksisstudier</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Dersom det fra praksisveileder foreligger en faglig vurdering eller manglende fremmøte som gir karakteren «ikke bestått», stadfestes eller annulleres denne av et utvalg for den respektive utdanning.</article></article><article class="futureLegalArticle" data-name="§45" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 45</span>. <span class="legalArticleTitle">Antall forsøk</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Dersom praksis etter utvalgets vurdering er vurdert til «ikke bestått» må hele praksisperioden tas om igjen såfremt det ikke foreligger særskilte forhold.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Dersom praksisstudiet ikke er bestått og det er brukt to forsøk, må studiet avbrytes såfremt det ikke foreligger særskilte forhold.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Dersom det foreligger særskilte grunner kan Studieutvalget gi studenten et tredje og siste forsøk på å bestå praksisstudiet.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Dersom studenten får annullert praksisperioden på grunn av formelle feil skal det tilrettelegges for ny praksisperiode så raskt som mulig.</article></article> <article class="defaultP" margin-top="true">Overstående endring medfører en forskyvning av dagens kapittel 7.</article><span class="futuretitle" id="kapittel-1-foreslåttittel-2">Kapittel VIII. Grader, vitnemål og karakterutskrift</span><article class="futureLegalArticle" data-name="§46" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 46</span>. <span class="legalArticleTitle">Grader.</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Norges idrettshøgskole tildeler bachelorgrad av 180 studiepoengs omfang og mastergrad av 120 studiepoengs omfang.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Gradene tildeles av rektor.</article></article><article class="futureLegalArticle" data-name="§47" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 47</span>. <span class="legalArticleTitle">Krav til innhold og sammensetning av bachelorgrad</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) For å få tildelt bachelorgrad må studenten ha bestått emner som til sammen utgjør minst 180 studiepoeng. I disse studiepoengene skal det inngå idrettsfag av minimum 120 studiepoeng, hvorav faglig fordypning utgjør 60 studiepoeng.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) For å få utstedt vitnemål må minst 60 studiepoeng som skal inngå i graden være bestått ved NIH.</article></article><article class="futureLegalArticle" data-name="§48" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 48</span>. <span class="legalArticleTitle">Krav til innhold og sammensetning av mastergrad</span></span><article class="legalP" id="kapittel-1-foreslåttparagraf-7-ledd-1">For å få tildelt mastergrad av 120 studiepoengs omfang må kravene som er fastsatt i forskrift 1. desember 2005 nr. 1392 om krav til mastergrad være oppfylt. I tillegg må studenten ha bestått emner som er fastsatt i den enkelte studieplan. Omfanget av det selvstendige arbeidet fastsettes i studieplanen. Det er obligatorisk med veiledning av det selvstendige arbeidet. For å få utstedt vitnemål må minst 60 studiepoeng som skal inngå i graden være bestått ved NIH.</article></article><article class="futureLegalArticle" data-name="§49" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Tilleggsbetegnelse for grader</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) For studenter som ikke har faglig spesialisering angis betegnelsen bachelor i idrettsvitenskap på vitnemålet.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) For studenter som har faglig spesialisering angis betegnelsen bachelor i idrettsvitenskap med spesialisering i (spesialisering navn) på vitnemålet.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) For mastergrad av 120 studiepoengs omfang angis betegnelsen master i idrettsvitenskap eller master i idrettsfysioterapi på vitnemålet. I tillegg oppgis tittel på det selvstendige arbeidet. Emnene som inngår i graden dokumenteres ved karakterutskrift.</article></article><article class="futureLegalArticle" data-name="§50" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 50</span>. <span class="legalArticleTitle">Karakterutskrift</span></span><article class="legalP" id="kapittel-1-foreslåttparagraf-9-ledd-1">Studenter som har fullført og bestått et eller flere emner kan få karakterutskrift. Karakterutskriften skal opplyse om emnets kode, navn og omfang, karakter i emnet samt hvilket år og semester karakteren er oppnådd.</article></article><article class="futureLegalArticle" data-name="§51" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 51</span>. <span class="legalArticleTitle">Vitnemål</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Vitnemål utstedes på norsk for studieprogram hvor undervisningsspråket er norsk. For studieprogram hvor undervisningsspråket er engelsk utstedes vitnemålet på engelsk. Et eget vitnemålstillegg, Diploma Supplement, gir en nærmere beskrivelse på engelsk av kandidatens utdanning og det norske utdanningssystemet.</article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Det utstedes bare ett vitnemål for oppnådd grad.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Administrerende direktør fastsetter utformingen av vitnemål, karakterutskrift og Diploma Supplement.</article></article><article class="futureLegalArticle" data-name="§52" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 52</span>. <span class="legalArticleTitle">Ikrafttredelse.</span></span><article class="legalP" id="kapittel-1-foreslåttparagraf-11-ledd-1">Forskriften trer i kraft straks. Bestemmelsen i § 6 nr. 7, annet punktum gjelder for opptak fra høst 2007.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-11-30-1961/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft snarest.</article></section></main></body></html>