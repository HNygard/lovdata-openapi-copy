<!DOCTYPE html><html lang="no"><head><title>Forskrift om opptak og rangering til mastergradsstudier og videreutdanninger ved Høgskolen i Bergen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-03-10-290</dd><dt class="dokid">DokumentID</dt><dd class="dokid">LTI/forskrift/2016-03-10-290</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 4 s 661.</dd><dt class="dateInForce">I kraft fra</dt><dd class="dateInForce">2016-03-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-12-1341</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2007-01-31-173/§1-1</li></ul></dd><dt class="dateOfPublication">Kunngjort</dt><dd class="dateOfPublication">2016-03-29 15:00</dd><dt class="journalNumber">Journalnummer</dt><dd class="journalNumber">2016-0249</dd><dt class="titleShort">Korttittel</dt><dd class="titleShort">Forskrift om opptak m.m. til mastergrad ved HiB</dd><dt class="title">Tittel</dt><dd class="title">Forskrift om opptak og rangering til mastergradsstudier og videreutdanninger ved Høgskolen i Bergen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Bergen 10. mars 2016 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad § 2 og forskrift 31. januar 2007 nr. 173 om opptak til høyere utdanning § 1-1 fjerde ledd.</dd><dt class="refid">RefID</dt><dd class="refid">forskrift/2016-03-10-290</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak og rangering til mastergradsstudier og videreutdanninger ved Høgskolen i Bergen<ul class="tocSubUl"><li>§ 1. Virkeområde</li><li>§ 2. Opptaksrammer og kvoter</li><li>§ 3. Opptaksgrunnlag for mastergradsstudier</li><li>§ 4. Opptaksgrunnlag for videreutdanningsstudier</li><li>§ 5. Søkere med utenlandsk utdanning</li><li>§ 6. Språkkrav til studier som undervises på engelsk</li><li>§ 7. Betinget opptak</li><li>§ 8. Realkompetanse</li><li>§ 9. Rangering av søkere til mastergradsstudier</li><li>§ 10. Rangering av søkere til videreutdanningsstudier</li><li>§ 11. Rangering av søkere som ikke kan poengberegnes etter § 9 eller § 10</li><li>§ 12. Særskilt vurdering</li><li>§ 13. Forhåndsløfte</li><li>§ 14. Reservering av studieplass</li><li>§ 15. Frister</li><li>§ 16. Klage</li><li>§ 17. Utfyllende regler</li><li>§ 17-1. Utfyllende regler</li><li>§ 17-2. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2016-03-10-290" id="dokument"><h1>Forskrift om opptak og rangering til mastergradsstudier og videreutdanninger ved Høgskolen i Bergen</h1><article class="legalArticle" data-lovdata-URL="LTI/forskrift/2016-03-10-290/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-1-punkt-1"><article class="legalP" id="paragraf-1-punkt-1-ledd-1">Forskriften gjelder for opptak til <ul class="defaultList"><li data-li-identifier="-" data-name="-"><article class="listArticle" id="paragraf-1-punkt-1-ledd-1-punkt-1"><article class="legalP" id="paragraf-1-punkt-1-ledd-1-punkt-1-ledd-1">mastergrad av 90 eller 120 studiepoengs omfang, jf. § 3 i forskrift om krav til mastergrad.</article></article></li><li data-li-identifier="-" data-name="-"><article class="listArticle" id="paragraf-1-punkt-1-ledd-1-punkt-2"><article class="legalP" id="paragraf-1-punkt-1-ledd-1-punkt-2-ledd-1">erfaringsbasert mastergrad av 90 eller 120 studiepoengs omfang, jf. § 5 i forskrift om krav til mastergrad.</article></article></li><li data-li-identifier="-" data-name="-"><article class="listArticle" id="paragraf-1-punkt-1-ledd-1-punkt-3"><article class="legalP" id="paragraf-1-punkt-1-ledd-1-punkt-3-ledd-1">videreutdanningsstudier som bygger på bachelorgrad eller tilsvarende utdanning.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-1-punkt-2"><article class="legalP" id="paragraf-1-punkt-2-ledd-1">Forskriften gjelder ikke for opptak til praktisk pedagogisk utdanning.</article></article></li><li data-li-identifier="c)" data-name="c)"><article class="listArticle" id="paragraf-1-punkt-3"><article class="legalP" id="paragraf-1-punkt-3-ledd-1">Det kan gjelde egne regler for fellesgrader som tilbys i samarbeid med ett eller flere læresteder.</article></article></li><li data-li-identifier="d)" data-name="d)"><article class="listArticle" id="paragraf-1-punkt-4"><article class="legalP" id="paragraf-1-punkt-4-ledd-1">For søknad om overflytting gjelder egne regler, fastsatt av den enkelte avdeling.</article></article></li><li data-li-identifier="e)" data-name="e)"><article class="listArticle" id="paragraf-1-punkt-5"><article class="legalP" id="paragraf-1-punkt-5-ledd-1">Universitets- og høyskoleloven, forskrift om krav til mastergrad, forskrift om opptak til høyere utdanning, forskrift om rammeplaner og andre nasjonale bestemmelser er overordnet denne forskrift og gjelder foran forskriften ved eventuell motstrid.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opptaksrammer og kvoter</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Styret selv fastsetter årlig antall studieplasser for det enkelte studieprogram, jf. § 3-7 (5) i lov om universiteter og høgskoler.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Styret eller det organ styret oppnevner, foretar opptak av studenter.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1">Styret kan i studieplan fastsette kvoter for søkere med ulike søkergrunnlag.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptaksgrunnlag for mastergradsstudier</span></h2><ul class="defaultList"><li data-li-identifier="-" data-name="-"><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Generelt opptaksgrunnlag for mastergradsstudier framgår av forskrift om krav til mastergrad.</article></article></li><li data-li-identifier="-" data-name="-"><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Nærmere krav til faglig grunnlag og evt. faglige minstekrav for det enkelte studium fastsettes av styret i studieplan, jf. § 2 i forskrift om krav til mastergrad.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opptaksgrunnlag for videreutdanningsstudier</span></h2><article class="legalP" id="paragraf-4-ledd-1">Opptakskrav for videreutdanningsstudier fremgår av studie- eller fagplanen for vedkommende studium. For studier med nasjonal rammeplan, fastsettes opptaksgrunnlaget i samsvar med rammeplanen eller forskrift til rammeplan.</article></article><article class="legalArticle" data-lovdata-URL="LTI/forskrift/2016-03-10-290/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søkere med utenlandsk utdanning</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Søkere med utenlandsk utdanning må dokumentere at de oppfyller krav til norsk- og engelskkunnskaper i forskrift om opptak til grunnutdanninger ved universiteter og høgskoler.</article></article></li><li data-li-identifier="b)" data-name="b)"><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Krav om norskkunnskaper gjelder ikke dersom både obligatoriske deler av studiet og den aktuelle spesialiseringen i sin helhet undervises på engelsk.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Språkkrav til studier som undervises på engelsk</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">For opptak til engelskspråklige masterprogram kreves det engelskkunnskaper på et høyere nivå enn ved opptak til studier som undervises på norsk. Søkere til slike masterprogram må dokumentere ett av følgende tre alternativer: <ul class="defaultList"><li data-li-identifier="-" data-name="-"><article class="listArticle" id="paragraf-6-punkt-1-ledd-1-punkt-1"><article class="legalP" id="paragraf-6-punkt-1-ledd-1-punkt-1-ledd-1">Engelsk fra Vg1 i norsk videregående skole (140 årstimer) med karakteren 4 eller bedre.</article></article></li><li data-li-identifier="-" data-name="-"><article class="listArticle" id="paragraf-6-punkt-1-ledd-1-punkt-2"><article class="legalP" id="paragraf-6-punkt-1-ledd-1-punkt-2-ledd-1">International English Language Testing Service (IELTS) med minst 6.0 poeng.</article></article></li><li data-li-identifier="-" data-name="-"><article class="listArticle" id="paragraf-6-punkt-1-ledd-1-punkt-3"><article class="legalP" id="paragraf-6-punkt-1-ledd-1-punkt-3-ledd-1">Test of English as a Foreign Language (TOEFL) med minst 550 poeng for Paper-based test (PBT), minst 213 poeng for Computer-based test (CBT), eller minst 80 poeng for Internet-based test (IBT).</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Annen dokumentasjon kan godkjennes etter individuell vurdering.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Betinget opptak</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Med betinget opptak menes opptak av søkere til studier som ved studiestart ikke tilfredsstiller opptaksgrunnlaget, jf. § 3.</article></article></li><li data-li-identifier="b)" data-name="b)"><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Under særlige forhold kan søkere gis betinget opptak til studier dersom de mangler inntil 15 studiepoeng av opptaksgrunnlaget. Eventuelle krav til fordypning må være dekket. Forkunnskapskrav til emner må være bestått før søkere med betinget opptak kan få adgang til emner med forkunnskapskrav.</article></article></li><li data-li-identifier="c)" data-name="c)"><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">Opptakskravene må være dekket før karakterutskrift eller vitnemål kan utstedes.</article></article></li><li data-li-identifier="d)" data-name="d)"><article class="listArticle" id="paragraf-7-punkt-4"><article class="legalP" id="paragraf-7-punkt-4-ledd-1">Studenter som har fått betinget opptak som ikke fyller opptakskravene innen gitt frist, mister studieplassen og studieretten.</article></article></li><li data-li-identifier="f)" data-name="f)"><article class="listArticle" id="paragraf-7-punkt-5"><article class="legalP" id="paragraf-7-punkt-5-ledd-1">Det kan ikke gis betinget opptak til søkere som ikke kan dokumentere tilstrekkelige kunnskaper i norsk og engelsk, jf. § 5 og § 6.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Realkompetanse</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">Søkere som er eldre enn 25 år i opptaksåret og som har realkompetanse som er på samme nivå som de formelle opptakskravene til studiet det søkes opptak til kan vurderes for opptak til master- og videreutdanning.</article></article></li><li data-li-identifier="b)" data-name="b)"><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">For å få godkjent realkompetanse må det dokumenteres at søker har de nødvendige kvalifikasjoner for vedkommende studium.</article></article></li><li data-li-identifier="c)" data-name="c)"><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">Nærmere regler om opptak på grunnlag av realkompetanse er nedfelt i Retningslinjer for opptak på grunnlag av realkompetanse, fastsatt av styret ved Høgskolen i Bergen.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rangering av søkere til mastergradsstudier</span></h2><article class="legalP" id="paragraf-9-ledd-1">Dersom det er flere kvalifiserte søkere enn antall studieplasser, rangeres søkerne på følgende grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">Det regnes ut vektet gjennomsnittskarakter for de emner som inngår i det faglige grunnlaget som er fastsatt i studieplanen for det enkelte mastergradsstudium, jf § 3.</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">For søkere med bokstavkarakterer benyttes følgende omregningsskala som grunnlag for utregning av gjennomsnitt: A=1, B=2, C=3, D=4, E=5. Vurderingen «bestått» regnes ikke inn i utregning av vektet gjennomsnittskarakter. På vitnemål uten tall-/bokstavkarakterer regnes karakteren «Bestått» som C=3.</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">Det gis 1 tilleggspoeng pr. år for relevant praksis etter avsluttet utdanning som utgjør søkerens opptaksgrunnlag, maksimalt 5 poeng. Det gis ikke tilleggspoeng for eventuell praksis som inngår i opptaksgrunnlaget.</article></article></li><li data-li-identifier="d)" data-name="d)"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">Det gis 1 tilleggspoeng pr. år for høyere utdanning som ikke inngår i opptaksgrunnlaget, maksimalt 2 poeng.</article></article></li><li data-li-identifier="e)" data-name="e)"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">Søkere med høy konkurransepoengsum rangeres foran søkere med lav konkurransepoengsum. Ved lik poengsum gjelder følgende: <ul class="defaultList"><li data-li-identifier="-" data-name="-"><article class="listArticle" id="paragraf-9-ledd-1-punkt-5-ledd-1-punkt-1"><article class="legalP" id="paragraf-9-ledd-1-punkt-5-ledd-1-punkt-1-ledd-1">Ved for øvrig lik poengsum i en kvote rangeres eldre søkere foran yngre.</article></article></li><li data-li-identifier="-" data-name="-"><article class="listArticle" id="paragraf-9-ledd-1-punkt-5-ledd-1-punkt-2"><article class="legalP" id="paragraf-9-ledd-1-punkt-5-ledd-1-punkt-2-ledd-1">Styret kan fastsette i den enkelte studieplan at det underrepresenterte kjønn i en kvote skal prioriteres først.</article></article></li></ul></article></article></li><li data-li-identifier="f)" data-name="f)"><article class="listArticle" id="paragraf-9-ledd-1-punkt-6"><article class="legalP" id="paragraf-9-ledd-1-punkt-6-ledd-1">Dersom en søker har flere opptaksgrunnlag, velges det grunnlaget som gir gunstigst resultat for søkeren.</article></article></li><li data-li-identifier="g)" data-name="g)"><article class="listArticle" id="paragraf-9-ledd-1-punkt-7"><article class="legalP" id="paragraf-9-ledd-1-punkt-7-ledd-1">For søkere som gis betinget opptak, jf. § 7, regnes ikke manglende fag med i gjennomsnittskarakter.</article></article></li><li data-li-identifier="h)" data-name="h)"><article class="listArticle" id="paragraf-9-ledd-1-punkt-8"><article class="legalP" id="paragraf-9-ledd-1-punkt-8-ledd-1">Dersom det har vist seg umulig å fylle studieplassene på et studium så kan ledige studieplasser tilbys til kvalifiserte søkere som melder seg etter søknadsfristens utløp, uten hensyn til rangeringen for øvrig. Søknader mottatt etter frist rangeres etter søknadsdato.</article></article></li><li data-li-identifier="i)" data-name="i)"><article class="listArticle" id="paragraf-9-ledd-1-punkt-9"><article class="legalP" id="paragraf-9-ledd-1-punkt-9-ledd-1">Dersom et studium tilbys primært for ansatte hos en oppdragsgiver, gjelder ikke denne paragrafs bokstav a)–h) for rangering av disse søkerne. Oppdragsgiver rangerer da selv sine søkere etter at høgskolen har godkjent deres opptaksgrunnlag.</article></article></li><li data-li-identifier="j)" data-name="j)"><article class="listArticle" id="paragraf-9-ledd-1-punkt-10"><article class="legalP" id="paragraf-9-ledd-1-punkt-10-ledd-1">For studier som tilbys mot betaling kan styret fastsette i studieplanen at søknader fra kvalifiserte søkere skal rangeres etter søknadsdato, uten hensyn til denne paragrafs bokstav a)–h).</article></article></li></ul></article></article><article class="legalArticle" data-lovdata-URL="LTI/forskrift/2016-03-10-290/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rangering av søkere til videreutdanningsstudier</span></h2><article class="legalP" id="paragraf-10-ledd-1">Dersom det er flere kvalifiserte søkere enn antall studieplasser, rangeres søkerne på følgende grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">Det regnes ut vektet gjennomsnittskarakter for de emner som inngår i opptaksgrunnlaget, jf. § 4.</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">§ 9 b)–j) gjelder tilsvarende.</article></article></li></ul></article></article><article class="legalArticle" data-lovdata-URL="LTI/forskrift/2016-03-10-290/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rangering av søkere som ikke kan poengberegnes etter § 9 eller § 10</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Søkere som ikke kan poengberegnes etter denne forskriften og søkere som får godkjent realkompetanse rangeres etter en helhetlig og skjønnsmessig vurdering av om søkeren har likeverdige kvalifikasjoner med søkere som tas opp etter rangeringsreglene i § 9 eller § 10.</article></article></li><li data-li-identifier="b)" data-name="b)"><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Søkere med utenlandsk utdanning vurderes individuelt og rangeres skjønnsmessig i forhold til øvrige søkere.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Særskilt vurdering</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Det kan gjøres unntak fra deler av rangeringsbestemmelsene dersom grunner for særskilt vurdering foreligger. Grunnlag for opptak etter særskilt vurdering kan være at søker har et annet morsmål enn norsk, sykdom, funksjonshemming eller at det foreligger andre spesielle forhold som gir grunn til å anta at søkerens karakterpoengsum ikke gir et riktig bilde av søkerens kvalifikasjoner.</article></article></li><li data-li-identifier="b)" data-name="b)"><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Forhold som nevnt over gir ikke i seg selv rett til studieplass. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter § 10 eller § 11.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forhåndsløfte</span></h2><article class="legalP" id="paragraf-13-ledd-1">Forhåndsløfte kan gis til søkere som er kvalifisert for opptak på søknadstidspunktet og som med god margin ville kommet inn ved siste opptak.</article></article><article class="legalArticle" data-lovdata-URL="LTI/forskrift/2016-03-10-290/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Reservering av studieplass</span></h2><article class="legalP" id="paragraf-14-ledd-1">Tildelt studieplass kan reserveres til neste gang det er opptak til studiet dersom det foreligger dokumenterte tungtveiende grunner. Ytterligere utsettelse innvilges normalt ikke.</article><article class="legalP" id="paragraf-14-ledd-2">Søknad om reservering av studieplass må fremlegges innen tre uker etter at man mottar tilbud om studieplass.</article></article><article class="legalArticle" data-lovdata-URL="LTI/forskrift/2016-03-10-290/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Frister</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Søknadsfrister for opptak til masterstudier og videreutdanninger kunngjøres samtidig med utlysning av studieprogrammet.</article></article></li><li data-li-identifier="b)" data-name="b)"><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">All dokumentasjon som skal ligge til grunn for opptak må følge søknaden. Vitnemål/karakterutskrifter for utdanning og praksis som avsluttes i inneværende semester må ettersendes innen fristen gitt av Høgskolen.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h2><ul class="defaultList"><li data-li-identifier="-" data-name="-"><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Enkeltvedtak fattet i henhold til denne forskrift kan påklages, jf. forvaltningsloven § 28-32. Klagefristen er 3 uker fra den dagen resultat av opptak er offentliggjort, eventuelt 3 uker fra mottatt begrunnelse.</article></article></li><li data-li-identifier="-" data-name="-"><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Dersom vedtaket ikke blir omgjort, har søker anledning til å opprettholde klagen. Da vil klagen avgjøres av lokal klagenemnd oppnevnt av styret, jf. lov om universiteter og høyskoler, § 5-1.</article></article></li><li data-li-identifier="-" data-name="-"><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">Klager over enkeltvedtak i henhold til denne forskrift stiles til Høgskolen i Bergen, og sendes til opptakskontoret.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Utfyllende regler</span></h2></article><article class="legalArticle" data-lovdata-URL="LTI/forskrift/2016-03-10-290/§17-1" data-name="§17-1" id="paragraf-18"><h2 class="legalArticleHeader"><span class="legalArticleValue">§ 17-1</span>. <span class="legalArticleTitle">Utfyllende regler</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-18-punkt-1"><article class="legalP" id="paragraf-18-punkt-1-ledd-1">Styret kan gi utfyllende regler og retningslinjer innenfor rammen av denne forskrift.</article></article></li></ul></article><article class="legalArticle" data-lovdata-URL="LTI/forskrift/2016-03-10-290/§17-2" data-name="§17-2" id="paragraf-19"><h2 class="legalArticleHeader"><span class="legalArticleValue">§ 17-2</span>. <span class="legalArticleTitle">Ikrafttreden</span></h2><article class="legalP" id="paragraf-19-ledd-1">Forskriften trer i kraft 10. mars 2016. Fra samme tid oppheves forskrift 12. desember 2008 nr. 1341 om om opptak og rangering til mastergradsstudier og videreutdanninger ved Høgskolen i Bergen.</article></article></main></body></html>