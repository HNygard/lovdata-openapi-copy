<!DOCTYPE html><html lang="no"><head><title>Forskrift om tilskudd til sysselsetting av arbeidstakere til sjøs</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-26-204</dd><dt class="dokid">DokumentID</dt><dd class="dokid">LTI/forskrift/2016-02-26-204</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 3 s 472</dd><dt class="dateInForce">I kraft fra</dt><dd class="dateInForce">2016-03-01, dep. bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-21-1720</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-03-03 14:25</dd><dt class="journalNumber">Journalnummer</dt><dd class="journalNumber">2016-0183</dd><dt class="titleShort">Korttittel</dt><dd class="titleShort">Forskrift om tilskudd til sysselsetting av arbeidstakere til sjøs</dd><dt class="title">Tittel</dt><dd class="title">Forskrift om tilskudd til sysselsetting av arbeidstakere til sjøs</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 26. februar 2016 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2016-02-26-204</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til sysselsetting av arbeidstakere til sjøs<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Administrasjon og vedtak</li></ul></li><li>Kapittel 2. Tilskuddsordningen mv.<ul class="tocSubUl"><li>§ 4. Utformingen av tilskuddsordningen</li><li>§ 5. Krav til opplæringsstillinger</li><li>§ 6. Tilskuddsberettigede arbeidstakere til sjøs</li><li>§ 7. Kompetansefremmende bidrag</li><li>§ 8. Tilskudd for skip i NOR</li><li>§ 9. Tilskudd for petroleumsskip i NOR</li><li>§ 10. Tilskudd for passasjerskip i utenriksfart NOR</li><li>§ 11. Tilskudd for skip i NOR som betjener strekningen Bergen–Kirkenes</li><li>§ 12. Tilskudd for seilskip i NOR</li><li>§ 13. Tilskudd for skip i NIS</li><li>§ 14. Tilskudd for NIS passasjerskip i utenriksfart</li><li>§ 15. Tilskudd for NIS konstruksjonsskip</li></ul></li><li>Kapittel 3. Søknad og dokumentasjon<ul class="tocSubUl"><li>§ 16. Søknad</li><li>§ 17. Søknadsfrist og termininndeling</li><li>§ 18. Generelt om dokumentasjon</li><li>§ 19. Revisor</li></ul></li><li>Kapittel 4. Utbetaling og klage<ul class="tocSubUl"><li>§ 20. Utbetaling</li><li>§ 21. Klage</li></ul></li><li>Kapittel 5. Kontroll og sanksjoner ved brudd på regelverket<ul class="tocSubUl"><li>§ 22. Kontroll</li><li>§ 23. Oppbevaring av dokumentasjon</li><li>§ 24. Sanksjoner ved brudd på forskriften</li></ul></li><li>Kapittel 6. Avsluttende bestemmelser<ul class="tocSubUl"><li>§ 25. Oppfølgingskriterier</li><li>§ 26. Evaluering</li><li>§ 27. Ikrafttredelse og oppheving av annet regelverk</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-26-204" id="dokument"><h1>Forskrift om tilskudd til sysselsetting av arbeidstakere til sjøs</h1><section class="section" data-name="kap1" id="kapittel-1" data-lovdata-URL="LTI/forskrift/2016-02-26-204/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2016-02-26-204/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med tilskuddsordningen er å legge til rette for maritim virksomhet. Ordningen skal sikre norsk maritim kompetanse og rekruttering av norske arbeidstakere til sjøs samt bidra til at norske rederier får konkurransedyktige vilkår i forhold til vilkårene i andre land.</article></article><article class="legalArticle" data-lovdata-URL="LTI/forskrift/2016-02-26-204/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Tilskudd kan gis til alle organisasjoner som har drift av skip i norsk ordinært skipsregister (NOR) eller norsk internasjonalt skipsregister (NIS) dersom organisasjonen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">har arbeidsgivernummer i Pensjonstrygden for sjømenn</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">utbetaler løpende lønn til hele sikkerhetsbemanningen</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">har skip over 100 BT</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">oppfyller krav til opplæringsstillinger i § 5</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">oppfyller krav til tilskuddsberettigede arbeidstakere til sjøs i § 6 og</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">har skip som kommer inn under en av modellene i § 8 – § 15.</article></article></li></ul></article><article class="legalP" id="kapittel-1-paragraf-2-ledd-2">Nedenstående skip omfattes ikke av ordningen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">fiske- og fangstfartøy</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">skip som utelukkende utfører offentlige oppgaver eller som eies eller leies av det offentlige</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-2-punkt-3"><article class="legalP" id="kapittel-1-paragraf-2-ledd-2-punkt-3-ledd-1">skip som mottar annet offentlig tilskudd, med unntak av skoleskip jf. § 12 eller</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-2-punkt-4"><article class="legalP" id="kapittel-1-paragraf-2-ledd-2-punkt-4-ledd-1">skip som gjør leteboring eller utvinning.</article></article></li></ul></article><article class="legalP" id="kapittel-1-paragraf-2-ledd-3">Ordningen omfatter også skip, med unntak av slepebåter og mudringsfartøy, som er på verksted, klassing, har ledige perioder mellom kontraktsoppdrag eller ligger i varmt opplag forutsatt at vilkårene i første ledd er oppfylt.</article></article><article class="legalArticle" data-lovdata-URL="LTI/forskrift/2016-02-26-204/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Administrasjon og vedtak</span></h3><article class="legalP" id="kapittel-1-paragraf-3-ledd-1">Nærings- og fiskeridepartementet har det overordnede ansvar for tilskuddsordningen og kan ved behov gi utfyllende bestemmelser gjennom veiledninger.</article><article class="legalP" id="kapittel-1-paragraf-3-ledd-2">Sjøfartsdirektoratet er tilskuddsforvalter og fastsetter etter denne forskrift vedtak om tildeling av tilskudd i henhold til lov 10. februar 1967 om behandlingsmåten i forvaltningssaker (forvaltningsloven).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2016-02-26-204/KAPITTEL_2"><h2>Kapittel 2. Tilskuddsordningen mv.</h2><article class="legalArticle" data-lovdata-URL="LTI/forskrift/2016-02-26-204/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utformingen av tilskuddsordningen</span></h3><article class="legalP" id="kapittel-2-paragraf-1-ledd-1">Tilskuddsordningen er utformet som ulike modeller med tilskudd basert på organisasjonens innbetaling av norsk forskuddstrekk av skatt, trygdeavgift og arbeidsgiveravgift. De ulike modellene og deres støttenivå er nærmere beskrevet i § 8 – § 15.</article><article class="legalP" id="kapittel-2-paragraf-1-ledd-2">Norsk forskuddstrekk av skatt, trygdeavgift og arbeidsgiveravgift kan refunderes uavhengig av hverandre. I ordningen skal norsk forskuddstrekk av skatt fastsettes slik at arbeidstakere til sjøs ikke forventes å få noen tilbakebetaling av skatt, jf. § 24 om sanksjoner ved brudd på forskriften ved ufullstendige eller ukorrekte opplysninger.</article></article><article class="legalArticle" data-lovdata-URL="LTI/forskrift/2016-02-26-204/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til opplæringsstillinger</span></h3><article class="legalP" id="kapittel-2-paragraf-2-ledd-1">I tilskuddsmodellene i NOR jf. § 8 – § 12 skal organisasjonen i snitt ha minimum 2 opplæringsstillinger på de skip det søkes tilskudd for.</article><article class="legalP" id="kapittel-2-paragraf-2-ledd-2">I tilskuddsmodellen i NIS jf. § 13 skal organisasjonen ha opplæringsstillinger etter stegvise krav fastsatt etter måltall (1:4) mellom opplæringsstillinger og andre tilskuddsberettigede arbeidstakere, der krav til opplæringsstilling nummer 2 inntrer ved 5 tilskuddsberettigede arbeidstakere. Kravet til opplæringsstillinger er ikke knyttet til skipet, men til organisasjonens samlede NIS-flåte som det ikke er søkt om i de andre NIS-tilskuddsmodellene jf. § 14 og § 15.</article><article class="legalP" id="kapittel-2-paragraf-2-ledd-3">I tilskuddsmodellen i NIS jf. § 14 skal organisasjonen i snitt ha minimum 2 opplæringsstillinger på de skip det søkes tilskudd for.</article><article class="legalP" id="kapittel-2-paragraf-2-ledd-4">I tilskuddsmodellen i NIS jf. § 15 skal EØS-bemanningen minst omfatter 12 stillinger med hovedbeskjeftigelse om bord, hvorav minimum 4 er opplæringsstillinger.</article><article class="legalP" id="kapittel-2-paragraf-2-ledd-5">Det kan søkes om dispensasjon fra kravet om opplæringsstillinger. Rederi som er innvilget dispensasjon fra opplæringsstillinger skal betale dobbelt beløp til Stiftelsen Norsk Maritim Kompetanse, jf. § 7.</article></article><article class="legalArticle" data-lovdata-URL="LTI/forskrift/2016-02-26-204/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddsberettigede arbeidstakere til sjøs</span></h3><article class="legalP" id="kapittel-2-paragraf-3-ledd-1">Tilskuddsberettigede arbeidstakere til sjøs må tilfredsstille følgende vilkår:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">har rett til sjømannsfradrag etter skatteloven § 6-61</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">har sitt arbeid om bord som sin hovedbeskjeftigelse og er en del av skipets mannskap</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">har fått inntekten innberettet til Pensjonstrygden for sjømenn jf. lov 3. desember 1948 nr. 7 om pensjonstrygd for sjømenn.</article></article></li></ul></article><article class="legalP" id="kapittel-2-paragraf-3-ledd-2">Lønns- og arbeidsvilkårene for tilskuddsberettigede arbeidstakere til sjøs skal være dekket av tariffavtale med sjømannsorganisasjonene. Hvis rederiet ikke er medlem av en arbeidsgiverorganisasjon, må rederiet inngå en tiltredelseserklæring med sjømannsorganisasjonene.</article><article class="legalP" id="kapittel-2-paragraf-3-ledd-3">Lønn til arbeidstakere til sjøs som arbeider på skip i offshorevirksomhet på et annet lands sokkel og som blir skattepliktig eller trygdepliktig til det aktuelle land for opptjent lønn, gir ikke grunnlag for tilskudd. Det blir gitt tilskudd bare for lønn som er skattepliktig eller trygdepliktig til Norge.</article></article><article class="legalArticle" data-lovdata-URL="LTI/forskrift/2016-02-26-204/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kompetansefremmende bidrag</span></h3><article class="legalP" id="kapittel-2-paragraf-4-ledd-1">Tilskuddsmottaker er forpliktet til å innbetale et fastsatt beløp per måned for arbeidstakere til sjøs omfattet av tilskuddsmodellene til Stiftelsen Norsk Maritim Kompetanse. Beløpet fastsettes av Nærings- og fiskeridepartementet og blir fratrukket innvilget tilskudd. Tilskuddsforvalter utbetaler beløpet direkte til stiftelsen. Ved dispensasjon fra opplæringsstillinger jf. § 5 skal det betales dobbelt beløp.</article></article><article class="legalArticle" data-lovdata-URL="LTI/forskrift/2016-02-26-204/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilskudd for skip i NOR</span></h3><article class="legalP" id="kapittel-2-paragraf-5-ledd-1">Tilskudd for skip i NOR omfatter skip som transporterer last eller passasjerer hvor transporten ikke omfattes av § 9 – § 12.</article><article class="legalP" id="kapittel-2-paragraf-5-ledd-2">Slepebåter og mudringsfartøy skal dokumentere skipets transportvirksomhet i virksomhetsrapport og får bare tilskudd dersom skipet har mer enn 50&#xa0;% maritim transport.</article><article class="legalP" id="kapittel-2-paragraf-5-ledd-3">Det gis tilskudd for tilskuddsberettigede arbeidstakere til sjøs jf. § 6 og for opplæringsstillinger jf. § 5.</article><article class="legalP" id="kapittel-2-paragraf-5-ledd-4">Tilskuddsbeløpet begrenses til rederiets innbetaling av norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilskudd for petroleumsskip i NOR</span></h3><article class="legalP" id="kapittel-2-paragraf-6-ledd-1">Tilskudd for petroleumsskip i NOR omfatter skip som transporterer last eller yter tjenester og hvor oppdragsgiver er et oljeselskap eller oppdraget er tilknyttet konkrete petroleumsinstallasjoner.</article><article class="legalP" id="kapittel-2-paragraf-6-ledd-2">Det gis tilskudd for tilskuddsberettigede arbeidstakere til sjøs jf. § 6 og for opplæringsstillinger jf. § 5.</article><article class="legalP" id="kapittel-2-paragraf-6-ledd-3">Tilskuddsbeløpet begrenses til 34 666 kr per termin av innbetalt norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilskudd for passasjerskip i utenriksfart NOR</span></h3><article class="legalP" id="kapittel-2-paragraf-7-ledd-1">Tilskudd for passasjerskip i utenriksfart NOR omfatter skip som transporterer passasjerer i rutetrafikk mellom norsk havn og utenlandsk havn. Med rutetrafikk forstås at transporten er gjort allmenn kjent og har en regelmessig rutetabell.</article><article class="legalP" id="kapittel-2-paragraf-7-ledd-2">Det gis tilskudd for tilskuddsberettigede arbeidstakere til sjøs jf. § 6 og for opplæringsstillinger jf. § 5.</article><article class="legalP" id="kapittel-2-paragraf-7-ledd-3">Tilskuddsbeløpet begrenses til organisasjonens innbetaling av norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilskudd for skip i NOR som betjener strekningen Bergen–Kirkenes</span></h3><article class="legalP" id="kapittel-2-paragraf-8-ledd-1">Tilskudd for skip i NOR som betjener strekningen Bergen–Kirkenes omfatter skip som transporterer last og passasjerer i fast rute hele året på strekningen Bergen–Kirkenes.</article><article class="legalP" id="kapittel-2-paragraf-8-ledd-2">Det gis tilskudd for tilskuddsberettigede arbeidstakere til sjøs jf. § 6 som inngår i skipets sikkerhetsbemanning, og for opplæringsstillinger jf. § 5.</article><article class="legalP" id="kapittel-2-paragraf-8-ledd-3">Tilskuddsbeløpet begrenses til organisasjonens innbetaling av norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilskudd for seilskip i NOR</span></h3><article class="legalP" id="kapittel-2-paragraf-9-ledd-1">Tilskudd for seilskip i NOR omfatter seilskip over 498 BT som drives med undervisning som del av sin virksomhet.</article><article class="legalP" id="kapittel-2-paragraf-9-ledd-2">Det gis tilskudd for tilskuddsberettigede arbeidstakere til sjøs jf. § 6 som inngår i skipets sikkerhetsbemanning, og for opplæringsstillinger jf. § 5.</article><article class="legalP" id="kapittel-2-paragraf-9-ledd-3">Tilskuddsbeløpet begrenses til organisasjonens innbetaling av norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilskudd for skip i NIS</span></h3><article class="legalP" id="kapittel-2-paragraf-10-ledd-1">Tilskudd for skip i NIS omfatter skip som transporterer last eller passasjerer hvor transporten ikke omfattes av § 14 og § 15.</article><article class="legalP" id="kapittel-2-paragraf-10-ledd-2">Slepebåter og mudringsfartøy skal dokumentere skipets transportvirksomhet i virksomhetsrapport og får bare tilskudd dersom skipet har mer enn 50&#xa0;% maritim transport.</article><article class="legalP" id="kapittel-2-paragraf-10-ledd-3">Det gis tilskudd for tilskuddsberettigede arbeidstakere til sjøs jf. § 6 og for opplæringsstillinger jf. § 5. Det gis ekstra tilskudd for enkelte opplæringsstillinger etter nærmere veiledning fastsatt av Nærings- og fiskeridepartementet.</article><article class="legalP" id="kapittel-2-paragraf-10-ledd-4">Tilskuddsbeløpet begrenses til 26&#xa0;% per termin av innbetalt norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilskudd for NIS passasjerskip i utenriksfart</span></h3><article class="legalP" id="kapittel-2-paragraf-11-ledd-1">Tilskudd for NIS passasjerskip i utenriksfart omfatter skip som transporterer passasjerer i rutetrafikk mellom norsk havn og utenlandsk havn. Med rutetrafikk forstås at transporten er gjort allmenn kjent og har en regelmessig rutetabell.</article><article class="legalP" id="kapittel-2-paragraf-11-ledd-2">Det gis tilskudd for tilskuddsberettigede arbeidstakere til sjøs jf. § 6 som inngår i skipets sikkerhetsbemanning, og for opplæringsstillinger jf. § 5.</article><article class="legalP" id="kapittel-2-paragraf-11-ledd-3">Tilskuddsbeløpet begrenses til 34&#xa0;666 kr per termin av innbetalt norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article><article class="legalArticle" data-lovdata-URL="LTI/forskrift/2016-02-26-204/§15" data-name="§15" id="kapittel-2-paragraf-12"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilskudd for NIS konstruksjonsskip</span></h3><article class="legalP" id="kapittel-2-paragraf-12-ledd-1">Tilskudd for NIS konstruksjonsskip omfatter skip som utfører konstruksjonsarbeid, undersjøiske operasjoner, rørlegging eller vedlikehold av innretninger.</article><article class="legalP" id="kapittel-2-paragraf-12-ledd-2">Det gis tilskudd for tilskuddsberettigede arbeidstakere til sjøs jf. § 6 og for opplæringsstillinger jf. § 5 dersom EØS-bemanningen minst omfatter 12 stillinger per skift med hovedbeskjeftigelse om bord, hvorav minimum fire er opplæringsstillinger.</article><article class="legalP" id="kapittel-2-paragraf-12-ledd-3">Tilskuddsbeløpet begrenses til 34&#xa0;666 kr per termin av innbetalt norsk forskuddstrekk av skatt, trygdeavgift og arbeidsgiveravgift per tilskuddsberettiget sysselsatt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2016-02-26-204/KAPITTEL_3"><h2>Kapittel 3. Søknad og dokumentasjon</h2><article class="legalArticle" data-lovdata-URL="LTI/forskrift/2016-02-26-204/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Søknad</span></h3><article class="legalP" id="kapittel-3-paragraf-1-ledd-1">Søknader om tilskudd etter denne forskrift sendes til tilskuddsforvalter på fastsatte skjemaer elektronisk via Altinn. Det skal hver termin sendes inn en søknad pr. skip, jf. § 17. Inntekten for skipsarbeidere skal også innberettes til Pensjonstrygden for sjømenn, jf. § 6 c innen søknadsfristens utløp jf. § 17.</article><article class="legalP" id="kapittel-3-paragraf-1-ledd-2">Organisasjoner som søker tilskudd skal ved første søknad om tilskudd og deretter hvert år vedlegge revisorbekreftelse jf. § 19, eller bekreftelse av regnskapsfører dersom rederiet ikke er pliktig til å ha revisor.</article><article class="legalP" id="kapittel-3-paragraf-1-ledd-3">Organisasjoner som søker tilskudd skal ved femte termin hvert år vedlegge rederiets sist vedtatte årsregnskap med revisjonsberetning fra statsautorisert revisor, registrert revisor eller regnskapsfører, jf. § 19.</article><article class="legalP" id="kapittel-3-paragraf-1-ledd-4">Organisasjoner som søker tilskudd skal ved 6. termin hvert år korrigere:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-4-punkt-1"><article class="legalP" id="kapittel-3-paragraf-1-ledd-4-punkt-1-ledd-1">Arbeidstakere til sjøs som likevel har rett til sjømannsfradrag</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-4-punkt-2"><article class="legalP" id="kapittel-3-paragraf-1-ledd-4-punkt-2-ledd-1">Arbeidstakere til sjøs som likevel ikke hadde rett til sjømannsfradrag.</article></article></li></ul></article><article class="legalP" id="kapittel-3-paragraf-1-ledd-5">Følgende skal legges inn elektronisk i søknad:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-5-punkt-1"><article class="legalP" id="kapittel-3-paragraf-1-ledd-5-punkt-1-ledd-1">Oversikt over opplæringsstillinger</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-5-punkt-2"><article class="legalP" id="kapittel-3-paragraf-1-ledd-5-punkt-2-ledd-1">Tilskuddsliste/Inntektsoversikt</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-5-punkt-3"><article class="legalP" id="kapittel-3-paragraf-1-ledd-5-punkt-3-ledd-1">Skatt og arbeidsgiveravgift fordelt på skip.</article></article></li></ul></article><article class="legalP" id="kapittel-3-paragraf-1-ledd-6">Følgende skal legges inn elektronisk som vedlegg til søknad:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-6-punkt-1"><article class="legalP" id="kapittel-3-paragraf-1-ledd-6-punkt-1-ledd-1">Kvittering på innbetalt skatt og arbeidsgiveravgift</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-6-punkt-2"><article class="legalP" id="kapittel-3-paragraf-1-ledd-6-punkt-2-ledd-1">Opplæringskontrakter</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-6-punkt-3"><article class="legalP" id="kapittel-3-paragraf-1-ledd-6-punkt-3-ledd-1">Kontrakter på utenlandske arbeidstakere til sjøs som inngår i sikkerhetsbemanningen, men som ikke blir innberettet til Pensjonstrygden for sjømenn</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-6-punkt-4"><article class="legalP" id="kapittel-3-paragraf-1-ledd-6-punkt-4-ledd-1">Eventuell dokumentasjon på dispensasjon fra krav til opplæringsstillinger.</article></article></li></ul></article></article><article class="legalArticle" data-lovdata-URL="LTI/forskrift/2016-02-26-204/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Søknadsfrist og termininndeling</span></h3><article class="legalP" id="kapittel-3-paragraf-2-ledd-1">Søknadsåret er delt inn i seks terminer med følgende frister. <table><thead><tr><th data-text-align="left" data-vertical-align="top"><i>Termin</i></th><th data-text-align="left" data-vertical-align="top"><i>Søknadsmåned</i></th><th data-text-align="left" data-vertical-align="top"><i>Søknadsfrist</i></th></tr></thead><tbody><tr><td data-text-align="left" data-vertical-align="top">6</td><td data-text-align="left" data-vertical-align="top">november og desember</td><td data-text-align="left" data-vertical-align="top">25. januar</td></tr><tr><td data-text-align="left" data-vertical-align="top">1</td><td data-text-align="left" data-vertical-align="top">januar og februar</td><td data-text-align="left" data-vertical-align="top">25. mars</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">mars og april</td><td data-text-align="left" data-vertical-align="top">25. mai</td></tr><tr><td data-text-align="left" data-vertical-align="top">3</td><td data-text-align="left" data-vertical-align="top">mai og juni</td><td data-text-align="left" data-vertical-align="top">25. juli</td></tr><tr><td data-text-align="left" data-vertical-align="top">4</td><td data-text-align="left" data-vertical-align="top">juli og august</td><td data-text-align="left" data-vertical-align="top">25. september</td></tr><tr><td data-text-align="left" data-vertical-align="top">5</td><td data-text-align="left" data-vertical-align="top">september og oktober</td><td data-text-align="left" data-vertical-align="top">25. november</td></tr></tbody></table></article><article class="legalP" id="kapittel-3-paragraf-2-ledd-2">Søknad om utsatt frist for innsendelse av søknad om tilskudd må sendes Sjøfartsdirektoratet, elektronisk via Altinn, innen søknadsfristene for den enkelte termin. Departementet kan forskyve fristene fremover i tid ved endringer i tilskuddsmodellene.</article><article class="legalP" id="kapittel-3-paragraf-2-ledd-3">Krav om tilskudd skal fremmes for hver termin på eget søknadsskjema. Skjemaene skal være utfylte, og påkrevde vedlegg skal følge med før søknadene tas under behandling. Hvis tidsfristene ikke overholdes og det ikke er gitt utsatt frist, tapes retten til tilskudd for vedkommende termin. Søknaden anses kommet frem til direktoratet når det er mottatt kvitteringsmelding fra Altinn.</article></article><article class="legalArticle" data-lovdata-URL="LTI/forskrift/2016-02-26-204/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Generelt om dokumentasjon</span></h3><article class="legalP" id="kapittel-3-paragraf-3-ledd-1">Tilskuddsmottaker har ansvaret for å kunne dokumentere de opplysninger som er oppgitt i søknader om tilskudd.</article><article class="legalP" id="kapittel-3-paragraf-3-ledd-2">Tilskuddsmottaker skal som hovedregel oppbevare dokumentasjonen gitt i søknad om tilskudd i tre år, men tilskuddsmottakers plikt til å oppbevare dokumentasjonen kan forlenges til fem år.</article><article class="legalP" id="kapittel-3-paragraf-3-ledd-3">Dokumentasjonsbestemmelsen medfører ingen begrensninger i de bestemmelser om dokumentasjon og oppbevaringsplikt mv. som følger av regnskapsloven.</article></article><article class="legalArticle" data-lovdata-URL="LTI/forskrift/2016-02-26-204/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Revisor</span></h3><article class="legalP" id="kapittel-3-paragraf-4-ledd-1">Organisasjonene som søker tilskudd skal ha statsautorisert eller registrert revisor, eventuelt regnskapsfører dersom rederiet ikke er pliktig til å ha revisor, jf. lov 17. juli 1998 nr. 56 om årsregnskap m.v. (regnskapsloven) eller lov 15. januar 1999 nr. 2 om revisjon og revisorer (revisorloven).</article><article class="legalP" id="kapittel-3-paragraf-4-ledd-2">Revisor eller regnskapsfører skal bekrefte nedenstående ved første søknad og deretter hvert år det søkes om tilskudd<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1">arbeidstakere til sjøs har forventet rett til sjømannsfradrag etter skatteloven § 6-61</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1">arbeidstakere til sjøs har sitt arbeid om bord som sin hovedbeskjeftigelse og er en del av skipets mannskap</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1">arbeidstakere til sjøs vil få inntekten innberettet til Pensjonstrygden for sjømenn</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-2-punkt-4"><article class="legalP" id="kapittel-3-paragraf-4-ledd-2-punkt-4-ledd-1">sørge for at tilskuddet blir spesifisert i årsregnskapet til tilskuddsmottaker.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2016-02-26-204/KAPITTEL_4"><h2>Kapittel 4. Utbetaling og klage</h2><article class="legalArticle" data-lovdata-URL="LTI/forskrift/2016-02-26-204/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Utbetaling</span></h3><article class="legalP" id="kapittel-4-paragraf-1-ledd-1">Utbetaling forutsetter at tilskuddsordningen til enhver tid er godkjent av EFTAs overvåkningsorgan ESA (EFTA Surveillance Authority).</article><article class="legalP" id="kapittel-4-paragraf-1-ledd-2">Tilskudd utbetales etterskuddsvis med seks terminer per år. Før tilskudd kan utbetales skal tilskuddsforvalter kontrollere at alle vilkårene for å gi tilskudd etter denne forskrift er oppfylt.</article></article><article class="legalArticle" data-lovdata-URL="LTI/forskrift/2016-02-26-204/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Klage</span></h3><article class="legalP" id="kapittel-4-paragraf-2-ledd-1">Vedtak etter denne forskrift er enkeltvedtak som kan påklages til Nærings- og fiskeridepartementet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2016-02-26-204/KAPITTEL_5"><h2>Kapittel 5. Kontroll og sanksjoner ved brudd på regelverket</h2><article class="legalArticle" data-lovdata-URL="LTI/forskrift/2016-02-26-204/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Kontroll</span></h3><article class="legalP" id="kapittel-5-paragraf-1-ledd-1">Tilskuddsforvalter skal sørge for nødvendig kontroll med tilskuddsmottaker. Tilskuddsforvalter kan også foreta en særskilt kontroll for et utvalg av tilskuddsmottakere ut fra en risiko og vesentlighetsvurdering.</article><article class="legalP" id="kapittel-5-paragraf-1-ledd-2">Tilskuddsforvalter utøver særskilt kontroll selv eller ved representant, f.eks. revisor. Riksrevisjonen har adgang til å føre kontroll med at midlene nyttes etter forutsetningene, jf. lov 7. mai 2004 nr. 21 om Riksrevisjonen § 12 tredje ledd. Utlånt materiale skal returneres eller makuleres etter kontroll, eventuelt med pålegg om utvidet oppbevaringsplikt for rederiet, dersom kontrollen tilsier det.</article></article><article class="legalArticle" data-lovdata-URL="LTI/forskrift/2016-02-26-204/§23" data-name="§23" id="kapittel-5-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Oppbevaring av dokumentasjon</span></h3><article class="legalP" id="kapittel-5-paragraf-2-ledd-1">Dersom kontroll som nevnt i § 22 er igangsatt og særlige grunner tilsier det, kan tilskuddsmottakers plikt til å oppbevare dokumentasjon forlenges ut over fristene på tre og fem år etter § 18, ved skriftlig pålegg fra tilskuddsforvalter. Det skriftlige pålegget kan gis ved bruk av elektronisk kommunikasjon.</article></article><article class="legalArticle" data-lovdata-URL="LTI/forskrift/2016-02-26-204/§24" data-name="§24" id="kapittel-5-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Sanksjoner ved brudd på forskriften</span></h3><article class="legalP" id="kapittel-5-paragraf-3-ledd-1">Dersom en tilskuddsmottaker eller noen på dens vegne, gir ufullstendige eller ukorrekte opplysninger i forbindelse med søknad om tilskudd, og dette medfører at tilskudd utbetales uberettiget eller med for stort beløp, kan tilskuddet helt eller delvis kreves tilbake. Rente kan fastsettes etter forsinkelsesrenteloven (lov 17. desember 1976 nr. 100 om renter ved forsinket betaling m.m.).</article><article class="legalP" id="kapittel-5-paragraf-3-ledd-2">Tilbakebetalingskrav mot tilskuddsmottaker etter foregående ledd kan ikke reises for utbetalinger foretatt lengre enn 3 år tilbake regnet fra 1. januar i det kalenderår kravet fremsettes skriftlig. Det er straffbart å oppgi feilaktige opplysninger, jf. straffeloven 22. mai 1902 nr. 10.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2016-02-26-204/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2016-02-26-204/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Oppfølgingskriterier</span></h3><article class="legalP" id="kapittel-6-paragraf-1-ledd-1">For vurdering av resultatoppnåelse skal tilskuddsforvalter rapportere til Nærings- og fiskeridepartementet om utviklingen i antall arbeidstakere omfattet av de ulike tilskuddsmodellene, herunder også opplæringsstillinger.</article><article class="legalP" id="kapittel-6-paragraf-1-ledd-2">Tilskuddsforvalter skal rapportere om økonomiske og andre forhold forbundet med tilskuddsordningen 6 ganger per år i forbindelse med utbetaling av den enkelte termin. Departementet skal gjennomgå og vurdere rapportene og foreta hensiktsmessige kontroller av kvaliteten på informasjonen.</article></article><article class="legalArticle" data-lovdata-URL="LTI/forskrift/2016-02-26-204/§26" data-name="§26" id="kapittel-6-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Evaluering</span></h3><article class="legalP" id="kapittel-6-paragraf-2-ledd-1">Departementet skal sørge for at formålet med tilskuddsmodellene og anvendelsen av tilskuddsmidlene blir evaluert.</article></article><article class="legalArticle" data-lovdata-URL="LTI/forskrift/2016-02-26-204/§27" data-name="§27" id="kapittel-6-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse og oppheving av annet regelverk</span></h3><article class="legalP" id="kapittel-6-paragraf-3-ledd-1">Denne forskrift, med unntak av § 14, trer i kraft 1. mars 2016. Fra samme dato oppheves forskrift 21. desember 2005 nr. 1720 om forvaltning av tilskudd til sysselsetting av sjøfolk.</article><article class="legalP" id="kapittel-6-paragraf-3-ledd-2">Denne forskrifts § 14 trer i kraft fra det tidspunkt Nærings- og fiskeridepartementet bestemmer.</article></article></section></main></body></html>