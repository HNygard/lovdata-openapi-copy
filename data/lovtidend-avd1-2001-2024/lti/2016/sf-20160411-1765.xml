<!DOCTYPE html><html lang="no"><head><title>Regler for Den norske kirkes klagenemnd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-11-1765</dd><dt class="dokid">DokumentID</dt><dd class="dokid">LTI/forskrift/2016-04-11-1765</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 18 s 2970</dd><dt class="dateInForce">I kraft fra</dt><dd class="dateInForce">Fra den tid Kirkerådet bestemmer.</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§27</li></ul></dd><dt class="dateOfPublication">Kunngjort</dt><dd class="dateOfPublication">2016-12-28 16:35</dd><dt class="journalNumber">Journalnummer</dt><dd class="journalNumber">2016-1453</dd><dt class="titleShort">Korttittel</dt><dd class="titleShort">Regler for Den norske kirkes klagenemnd</dd><dt class="title">Tittel</dt><dd class="title">Regler for Den norske kirkes klagenemnd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 11. april 2016 med hjemmel i lov 7. juni 1996 nr. 31 om Den norske kirke (kirkeloven) § 27 første ledd.</dd><dt class="refid">RefID</dt><dd class="refid">forskrift/2016-04-11-1765</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Regler for Den norske kirkes klagenemnd<ul class="tocSubUl"><li>§ 1. Valg og sammensetning</li><li>§ 2. Klagenemndas oppgaver</li><li>§ 3. Alminnelige bestemmelser om klagenemndas arbeid</li><li>§ 4. Administrative forhold</li><li>§ 5. Kirkerådets myndighet til å gjøre endringer i regelverket</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-11-1765" id="dokument"><h1>Regler for Den norske kirkes klagenemnd</h1><article class="legalArticle" data-lovdata-URL="LTI/forskrift/2016-04-11-1765/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Valg og sammensetning</span></h2><article class="legalP" id="paragraf-1-ledd-1">I det første møtet i sin valgperiode velger Kirkemøtet medlemmer og varamedlemmer til Den norske kirkes klagenemnd (heretter klagenemnda). Medlemmene velges for hele valgperioden.</article><article class="legalP" id="paragraf-1-ledd-2">Medlemskap i Den norske kirke er et vilkår for å være medlem eller varamedlem av klagenemnda.</article><article class="legalP" id="paragraf-1-ledd-3">Klagenemnda skal ha fem medlemmer med personlige varamedlemmer. Blant medlemmene skal det være minst to personer av hvert kjønn og tilsvarende for varamedlemmene.</article><article class="legalP" id="paragraf-1-ledd-4">Klagenemnda består av følgende medlemmer:<ul class="defaultList"><li data-li-identifier="-" data-name="-"><article class="listArticle" id="paragraf-1-ledd-4-punkt-1"><article class="legalP" id="paragraf-1-ledd-4-punkt-1-ledd-1">En leder som er eller har vært dommer i de alminnelige domstoler eller i Arbeidsretten</article></article></li><li data-li-identifier="-" data-name="-"><article class="listArticle" id="paragraf-1-ledd-4-punkt-2"><article class="legalP" id="paragraf-1-ledd-4-punkt-2-ledd-1">Ett medlem som har juridisk embetseksamen eller mastergrad i rettsvitenskap</article></article></li><li data-li-identifier="-" data-name="-"><article class="listArticle" id="paragraf-1-ledd-4-punkt-3"><article class="legalP" id="paragraf-1-ledd-4-punkt-3-ledd-1">Ett medlem som har teologisk doktorgrad</article></article></li><li data-li-identifier="-" data-name="-"><article class="listArticle" id="paragraf-1-ledd-4-punkt-4"><article class="legalP" id="paragraf-1-ledd-4-punkt-4-ledd-1">Ett medlem som er prest og har særlig kompetanse i kirkerett</article></article></li><li data-li-identifier="-" data-name="-"><article class="listArticle" id="paragraf-1-ledd-4-punkt-5"><article class="legalP" id="paragraf-1-ledd-4-punkt-5-ledd-1">Ett øvrig medlem.</article></article></li></ul></article><article class="legalP" id="paragraf-1-ledd-5">Kirkemøtet velger leder av klagenemnda. Klagenemnda velger selv sin nestleder.</article><article class="legalP" id="paragraf-1-ledd-6">Utelukket fra å bli valgt inn i klagenemnda er biskoper, medlemmer av Kirkerådet og de øvrige sentralkirkelige råd, ansatte i den sentralkirkelige administrasjon samt ansatte i bispedømmeadministrasjonene.</article></article><article class="legalArticle" data-lovdata-URL="LTI/forskrift/2016-04-11-1765/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Klagenemndas oppgaver</span></h2><article class="legalP" id="paragraf-2-ledd-1">Klagenemnda<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">avgjør klager etter kirkeloven § 31 tredje ledd,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">avgjør klager på vedtak om oppsigelse, suspensjon og avskjed av Kirkerådets direktør og assisterende direktør samt Bispemøtets generalsekretær,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">treffer vedtak om oppsigelse, suspensjon og avskjed av biskop, og</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">avgjør klager på Kirkerådets vedtak om avslag på innsynskrav etter offentleglova og</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">utfører for øvrig de oppgaver den er pålagt av Kirkemøtet.</article></article></li></ul></article><article class="legalP" id="paragraf-2-ledd-2">Klagenemndas avgjørelser kan ikke påklages.</article></article><article class="legalArticle" data-lovdata-URL="LTI/forskrift/2016-04-11-1765/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Alminnelige bestemmelser om klagenemndas arbeid</span></h2><article class="legalP" id="paragraf-3-ledd-1">Forvaltningsloven og offentleglova gjelder for klagenemndas arbeid, jf. kirkeloven § 38 første og tredje ledd.</article><article class="legalP" id="paragraf-3-ledd-2">Så langt det passer gjelder Regler for Kirkerådets virksomhet § 2, § 3, § 5 og § 7 også for klagenemndas arbeid.</article><article class="legalP" id="paragraf-3-ledd-3">En part har rett til å redegjøre for sitt syn skriftlig.</article><article class="legalP" id="paragraf-3-ledd-4">Ut over det som følger av forvaltningsloven § 11d og § 12, skal en part ha adgang til å møte personlig og med fullmektig for å redegjøre muntlig for sitt syn overfor klagenemnda.</article><article class="legalP" id="paragraf-3-ledd-5">Klagenemnda kan selv gi utfyllende bestemmelser om saksbehandlingen.</article></article><article class="legalArticle" data-lovdata-URL="LTI/forskrift/2016-04-11-1765/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Administrative forhold</span></h2><article class="legalP" id="paragraf-4-ledd-1">En eller flere tilsatte i Kirkerådets sekretariat utfører sekretariatsfunksjoner for klagenemnda.</article><article class="legalP" id="paragraf-4-ledd-2">Den som utfører sekretariatsfunksjoner for klagenemnda, er direkte underordnet nemnda og skal følge de retningslinjer og pålegg denne gir.</article><article class="legalP" id="paragraf-4-ledd-3">Ved spørsmålet om ugildhet for den som utfører sekretariatsfunksjoner for klagenemnda, gjelder kirkeloven § 38 tredje ledd.</article></article><article class="legalArticle" data-lovdata-URL="LTI/forskrift/2016-04-11-1765/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kirkerådets myndighet til å gjøre endringer i regelverket</span></h2><article class="legalP" id="paragraf-5-ledd-1">Kirkerådet kan gjøre mindre endringer i regelverket.</article></article><article class="legalArticle" data-lovdata-URL="LTI/forskrift/2016-04-11-1765/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Reglene trer i kraft fra den tid Kirkerådet bestemmer.</article></article></main></body></html>