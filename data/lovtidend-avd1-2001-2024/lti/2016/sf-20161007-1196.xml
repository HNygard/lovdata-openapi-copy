<!DOCTYPE html><html lang="no"><head><title>Forskrift om tilskudd til produksjon og formidling av audiovisuelle verk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-10-07-1196</dd><dt class="dokid">DokumentID</dt><dd class="dokid">LTI/forskrift/2016-10-07-1196</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 14 s 2222</dd><dt class="dateInForce">I kraft fra</dt><dd class="dateInForce">2016-10-07, 2017-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-05-23-485</li><li>forskrift/2009-09-07-1168</li><li>forskrift/2009-11-03-1334</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2016-10-14 14:50</dd><dt class="journalNumber">Journalnummer</dt><dd class="journalNumber">2016-0985</dd><dt class="titleShort">Korttittel</dt><dd class="titleShort">Forskrift om tilskudd til audiovisuelle verk</dd><dt class="title">Tittel</dt><dd class="title">Forskrift om tilskudd til produksjon og formidling av audiovisuelle verk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 7. oktober 2016 med hjemme i Stortingets årlige budsjettvedtak.</dd><dt class="refid">RefID</dt><dd class="refid">forskrift/2016-10-07-1196</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til produksjon og formidling av audiovisuelle verk<ul class="tocSubUl"><li>§ 1. Overordnet formål for alle ordninger</li><li>§ 2. Formål med tilskudd til utvikling</li><li>§ 3. Formål med tilskudd til produksjon</li><li>§ 4. Formål med tilskudd til lansering</li><li>§ 5. Formål med tilskudd til filmformidling</li><li>§ 6. Forvaltningsorgan</li><li>§ 7. Kunngjøring og informasjon om tilskuddsordningene</li><li>§ 8. Klageregler</li><li>§ 9. Oppfølging og kontroll</li><li>§ 10. Nærmere bestemmelser</li><li>§ 11. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2016-10-07-1196" id="dokument"><h1>Forskrift om tilskudd til produksjon og formidling av audiovisuelle verk</h1><article class="legalArticle" data-lovdata-URL="LTI/forskrift/2016-10-07-1196/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Overordnet formål for alle ordninger</span></h2><article class="legalP" id="paragraf-1-ledd-1">Tilskudd som er hjemlet i denne forskriften skal bidra til å styrke norsk og samisk språk, identitet og kultur, og oppfylle gjeldende mål på det audiovisuelle området.</article><article class="legalP" id="paragraf-1-ledd-2">Tilskuddene skal bidra til<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">et bredt og variert tilbud av audiovisuelle produksjoner av høy kulturell verdi og kunstnerisk kvalitet,</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">at audiovisuelle verk når et stort publikum i Norge og utlandet,</article></article></li><li data-li-identifier="c)" data-name="c)"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">god formidling av norsk og utenlandsk filmkunst og filmkultur, samt</article></article></li><li data-li-identifier="d)" data-name="d)"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">en profesjonell, likestilt audiovisuell bransje med sunn økonomi.</article></article></li></ul></article></article><article class="legalArticle" data-lovdata-URL="LTI/forskrift/2016-10-07-1196/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål med tilskudd til utvikling</span></h2><article class="legalP" id="paragraf-2-ledd-1">Tilskudd til utvikling skal bidra til utvikling av ideer, manuskripter og prosjekter av høy kulturell verdi og kunstnerisk kvalitet. Tilskuddene skal bidra til å styrke både enkeltaktører og bransjen som sådan, samt gi mulighet til langsiktig satsing på utvikling av prosjekter, herunder bidra til at flere prosjekter blir realisert.</article></article><article class="legalArticle" data-lovdata-URL="LTI/forskrift/2016-10-07-1196/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Formål med tilskudd til produksjon</span></h2><article class="legalP" id="paragraf-3-ledd-1">Tilskudd til produksjon skal bidra til et bredt og variert tilbud av audiovisuelle verk med høy kulturell verdi og kunstnerisk kvalitet. Tilskuddene skal også bidra til at det produseres audiovisuelle verk med potensial til å nå et stort publikum i Norge og i utlandet, bidra til økt profesjonalisering av bransjen og bidra til en likestilt audiovisuell bransje med sunn økonomi.</article></article><article class="legalArticle" data-lovdata-URL="LTI/forskrift/2016-10-07-1196/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Formål med tilskudd til lansering</span></h2><article class="legalP" id="paragraf-4-ledd-1">Tilskudd til lansering skal bidra til at norske audiovisuelle produksjon oppnår sitt maksimale inntekts- og publikumspotensial i Norge og i utlandet. Tilskuddene skal også bidra til økt profesjonalisering av bransjen og bidra til en audiovisuell bransje med sunn økonomi.</article></article><article class="legalArticle" data-lovdata-URL="LTI/forskrift/2016-10-07-1196/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Formål med tilskudd til filmformidling</span></h2><article class="legalP" id="paragraf-5-ledd-1">Tilskudd til filmformidling skal bidra til at publikum i Norge får tilgang til et bredt og variert tilbud av norske og utenlandske filmer med høy kulturell verdi og kunstnerisk kvalitet. Tilskudd skal også bidra til formidling av filmhistorie og kunnskap om norsk og utenlandsk film, gi økt film- og mediekompetanse og bidra til et profesjonelt miljø for filmformidling i Norge.</article></article><article class="legalArticle" data-lovdata-URL="LTI/forskrift/2016-10-07-1196/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forvaltningsorgan</span></h2><article class="legalP" id="paragraf-6-ledd-1">Tilskuddsordningene forvaltes av Norsk filminstitutt, regionale filmfond og regionale filmsentre. Departementet kan gi generelle pålegg til tilskuddsforvalter, men kan ikke instruere tilskuddsforvalter i enkeltsaker.</article></article><article class="legalArticle" data-lovdata-URL="LTI/forskrift/2016-10-07-1196/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kunngjøring og informasjon om tilskuddsordningene</span></h2><article class="legalP" id="paragraf-7-ledd-1">Tilskuddsforvalter skal på egnet måte kunngjøre muligheten for å søke om tilskudd etter tilskuddsordninger hjemlet i denne forskriften. Kunngjøringen skal opplyse om søknadsfrister, søknadsprosedyrer og om hvor søkere kan innhente nærmere informasjon om tilskuddsordningene.</article><article class="legalP" id="paragraf-7-ledd-2">Tilskuddsforvalter skal sørge for at søkere på en enkel måte har tilgang til nærmere informasjon om regelverket for tilskuddsordningene, søknadsprosedyrer, målformuleringer, prioriteringer, klageadgang, krav til avleveringsmateriale og regnskapsføring og eventuell annen informasjon som er nødvendig for søkeren.</article></article><article class="legalArticle" data-lovdata-URL="LTI/forskrift/2016-10-07-1196/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageregler</span></h2><article class="legalP" id="paragraf-8-ledd-1">Enkeltvedtak med hjemmel i denne forskriften kan påklages til departementet, jf. forvaltningsloven § 28. Vedtak truffet av Norsk filminstitutt etter kunstnerisk vurdering ved konsulent eller ekspertpanel, kan ikke påklages til departementet når det gjelder det kunstneriske eller filmfaglige skjønn etter denne forskriften, jf. forvaltningsloven § 28 fjerde ledd andre punktum.</article><article class="legalP" id="paragraf-8-ledd-2">Søkere som får avslag som nevnt i første ledd andre punktum etter kunstnerisk vurdering ved konsulent, har krav på en ny og uavhengig kunstnerisk vurdering hos Norsk filminstitutt. Søker må selv be om slik vurdering.</article></article><article class="legalArticle" data-lovdata-URL="LTI/forskrift/2016-10-07-1196/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging og kontroll</span></h2><article class="legalP" id="paragraf-9-ledd-1">Tilskuddsforvalter skal føre kontroll med at bevilgningen nyttes etter forutsetningene i hele tilskuddskjeden og at opplysninger som legges til grunn for tildeling og som inngår i den etterfølgende rapporteringen er korrekte, jf. bevilgningsreglementet § 10, annet ledd.</article><article class="legalP" id="paragraf-9-ledd-2">Tilskuddsforvalter kan kreve tilskuddet tilbakebetalt dersom forutsetningene for tilskuddet ikke overholdes.</article><article class="legalP" id="paragraf-9-ledd-3">Norsk filminstitutt skal fastsette nærmere bestemmelser om oppfølging og kontroll, samt utarbeide en veileder om føring av regnskap for audiovisuelle produksjoner.</article></article><article class="legalArticle" data-lovdata-URL="LTI/forskrift/2016-10-07-1196/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nærmere bestemmelser</span></h2><article class="legalP" id="paragraf-10-ledd-1">Norsk filminstitutt skal gi nærmere forskrifter til gjennomføringen av forskriften her.</article></article><article class="legalArticle" data-lovdata-URL="LTI/forskrift/2016-10-07-1196/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetting</span></h2><article class="legalP" id="paragraf-11-ledd-1">Forskriften trer i kraft straks. Fra samme tidspunkt oppheves forskrift 23. mai 2008 nr. 485 om tilskudd til filmfestivaler.</article><article class="legalP" id="paragraf-11-ledd-2">§ 2, § 3 og § 4 trer i kraft 1. januar 2017. Fra samme tidspunkt oppheves forskrift 7. september 2009 nr. 1168 om tilskudd til audiovisuelle produksjoner og forskrift 3. november 2009 nr. 1334 om tilskudd til manuskriptutvikling og utdanningsrettede tiltak.</article></article></main></body></html>