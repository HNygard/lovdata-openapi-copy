<!DOCTYPE html><html lang="no"><head><title>Forskrift om endring i forskrift om krav til private sidespor og godsbane (sidesporforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-12-19-1735</dd><dt class="dokid">DokumentID</dt><dd class="dokid">LTI/forskrift/2016-12-19-1735</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 18 s 2936</dd><dt class="dateInForce">I kraft fra</dt><dd class="dateInForce">2017-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-12-10-1573</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§3d</li><li>lov/1993-06-11-100/§4</li><li>lov/1993-06-11-100/§5</li><li>lov/1993-06-11-100/§6</li><li>forskrift/2010-12-10-1569/§1-6</li></ul></dd><dt class="dateOfPublication">Kunngjort</dt><dd class="dateOfPublication">2016-12-23 14:45</dd><dt class="journalNumber">Journalnummer</dt><dd class="journalNumber">2016-1414</dd><dt class="titleShort">Korttittel</dt><dd class="titleShort">Endr. i sidesporforskriften</dd><dt class="title">Tittel</dt><dd class="title">Forskrift om endring i forskrift om krav til private sidespor og godsbane (sidesporforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens jernbanetilsyn 19. desember 2016 med hjemmel i lov 11. juni 1993 nr. 100 lov om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 3d, § 4, § 5 og § 6, jf. forskrift 10. desember 2010 nr. 1569 om tillatelse til å drive trafikkvirksomhet og infrastruktur for sporvei, tunnelbane, forstadsbane og godsbane, samt sidespor, havnespor m.m. (tillatelsesforskriften) § 1-6.</dd><dt class="refid">RefID</dt><dd class="refid">forskrift/2016-12-19-1735</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om krav til private sidespor og godsbane (sidesporforskriften)<ul class="tocSubUl"><li>I<ul class="tocSubUl"><li>§ 39. Arbeidsoppgaver av betydning for trafikksikkerheten</li><li>§ 40. Helseundersøkelse</li><li>§ 41. Første gangs helseundersøkelse</li><li>§ 42. Periodiske undersøkelser</li><li>§ 43. Minstekrav til den periodiske helseundersøkelsen</li><li>§ 44. Supplerende helseundersøkelser og/eller psykologiske vurderinger</li><li>§ 45. Allmenne krav</li><li>§ 46. Synskrav</li><li>§ 47. Hørselskrav</li><li>§ 48. Rusmidler mv.</li><li>§ 49. Overgangsordninger</li><li>§ 50. Unntak</li><li>§ 51. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-12-19-1735" id="dokument"><h1>Forskrift om endring i forskrift om krav til private sidespor og godsbane (sidesporforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2016-12-19-1735/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 10. desember 2014 nr. 1573 om krav til private sidespor og godsbane (sidesporforskriften) gjøres følgende endringer:</article> <article class="defaultP" margin-top="true">§ 5 ny bokstav h skal lyde:</article><article class="legalP" id="kapittel-1-ledd-2">bestemmelser som sikrer at de medisinske, psykologiske og helsemessige kravene i kapittel 7 oppfylles.</article> <article class="defaultP" margin-top="true">Nytt kapittel 7 skal lyde:</article><span class="futuretitle" id="kapittel-1-foreslåttittel-1">Kapittel 7. Krav til helse</span><article class="futureLegalArticle" data-name="§39" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 39</span>. <span class="legalArticleTitle">Arbeidsoppgaver av betydning for trafikksikkerheten</span></span><article class="legalP" id="kapittel-1-foreslåttparagraf-1-ledd-1">Bestemmelsene i dette kapitlet omfatter operativt personell som utfører arbeidsoppgaver av betydning for trafikksikkerheten, for eksempel fører, trafikkstyrer, sikkerhetsvakt mv. Slikt personell må ha gjennomført helseundersøkelse og oppfylle kravene til helse i dette kapitlet.</article><article class="legalP" id="kapittel-1-foreslåttparagraf-1-ledd-2">Personell som nevnt i første ledd skal informere jernbanevirksomheten om sin egen helsetilstand dersom vedkommende er kjent med eller mistenker at helsetilstanden er endret slik at kravene ikke lenger er oppfylt.</article><article class="legalP" id="kapittel-1-foreslåttparagraf-1-ledd-3">Dersom det er tvil om arbeidsoppgavene fortsatt kan utføres uten fare for trafikksikkerheten vises det til § 44.</article></article><article class="futureLegalArticle" data-name="§40" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 40</span>. <span class="legalArticleTitle">Helseundersøkelse</span></span><article class="legalP" id="kapittel-1-foreslåttparagraf-2-ledd-1">Den som skal utføre eller opplæres til å utføre arbeidsoppgaver som nevnt i § 39 skal gjennomgå en helseundersøkelse. Helseundersøkelsen skal utføres av en lege.</article></article><article class="futureLegalArticle" data-name="§41" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 41</span>. <span class="legalArticleTitle">Første gangs helseundersøkelse</span></span><article class="legalP" id="kapittel-1-foreslåttparagraf-3-ledd-1">Den som skal utføre eller opplæres til arbeidsoppgaver som nevnt i § 39 skal gjennomgå en helseundersøkelse som minst skal omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">en generell undersøkelse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">undersøkelser av sansefunksjoner (syn, hørsel, fargesans),</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">en analyse av urin- eller blodprøve for eventuelt å avdekke diabetes og eventuelle andre forhold som måtte følge av den kliniske undersøkelsen, herunder bruk av narkotiske stoffer.</article></article></li></ul></article><article class="legalP" id="kapittel-1-foreslåttparagraf-3-ledd-2">Det skal også gjennomføres en psykologisk undersøkelse som skal omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">kognitive egenskaper,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">psykomotoriske egenskaper,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">atferdsmessige og personlige egenskaper.</article></article></li></ul></article></article><article class="futureLegalArticle" data-name="§42" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 42</span>. <span class="legalArticleTitle">Periodiske undersøkelser</span></span><article class="legalP" id="kapittel-1-foreslåttparagraf-4-ledd-1">Det skal gjennomføres minst en helseundersøkelse:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">hvert femte år for personale opp til 40 år,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">hvert tredje år for personale mellom 41 og 62 år,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-ledd-1-punkt-3"><article class="legalP" id="kapittel-1-foreslåttparagraf-4-ledd-1-punkt-3-ledd-1">hvert år for personale over 62 år.</article></article></li></ul></article><article class="legalP" id="kapittel-1-foreslåttparagraf-4-ledd-2">Legen skal gjennomføre hyppigere helseundersøkelser dersom helsetilstanden til den ansatte krever det.</article></article><article class="futureLegalArticle" data-name="§43" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 43</span>. <span class="legalArticleTitle">Minstekrav til den periodiske helseundersøkelsen</span></span><article class="legalP" id="kapittel-1-foreslåttparagraf-5-ledd-1">Periodisk helseundersøkelse skal minst inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">en generell undersøkelse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">undersøkelser av sansefunksjoner (syn, hørsel og fargesans),</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">en analyse av urin- eller blodprøve for eventuelt å avdekke diabetes og eventuelle andre forhold som måtte følge av den kliniske undersøkelsen, herunder bruk av narkotiske stoffer.</article></article></li></ul></article></article><article class="futureLegalArticle" data-name="§44" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 44</span>. <span class="legalArticleTitle">Supplerende helseundersøkelser og/eller psykologiske vurderinger</span></span><article class="legalP" id="kapittel-1-foreslåttparagraf-6-ledd-1">I tillegg til den regelmessige helseundersøkelsen skal det gjennomføres en særskilt supplerende helseundersøkelse og/eller psykologisk vurdering dersom det foreligger grunn til å tvile på den ansattes fysiske eller psykiske skikkethet, eller dersom det foreligger rimelig grunn til å mistenke misbruk av legemidler, bruk av narkotiske stoffer eller alkohol over de tillatte grensene. Det vil særlig være tilfelle etter en hendelse eller en ulykke.</article><article class="legalP" id="kapittel-1-foreslåttparagraf-6-ledd-2">Jernbanevirksomhetene skal ha systemer for å sikre at slike supplerende undersøkelser og vurderinger blir gjennomført.</article></article><article class="futureLegalArticle" data-name="§45" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 45</span>. <span class="legalArticleTitle">Allmenne krav</span></span><article class="legalP" id="kapittel-1-foreslåttparagraf-7-ledd-1">Det skal foreligge fysisk og psykisk skikkethet til å utføre arbeidsoppgavene på en slik måte at det ikke innebærer en fare for trafikksikkerheten.</article><article class="legalP" id="kapittel-1-foreslåttparagraf-7-ledd-2">Det skal ikke foreligge sykdom, helseplager eller andre forhold som kan føre til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">plutselig bevisstløshet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">nedsatt oppmerksomhet eller konsentrasjon,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">plutselig arbeidsudyktighet,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-ledd-2-punkt-4"><article class="legalP" id="kapittel-1-foreslåttparagraf-7-ledd-2-punkt-4-ledd-1">nedsatt balanse- eller koordineringsevne,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-7-ledd-2-punkt-5"><article class="legalP" id="kapittel-1-foreslåttparagraf-7-ledd-2-punkt-5-ledd-1">betydelig begrenset bevegelsesevne.</article></article></li></ul></article></article><article class="futureLegalArticle" data-name="§46" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 46</span>. <span class="legalArticleTitle">Synskrav</span></span><article class="legalP" id="kapittel-1-foreslåttparagraf-8-ledd-1">Synsfunksjonen skal være så god at trafikksikkerhetsmessig informasjon kan oppfattes uten vanskelighet.</article><article class="legalP" id="kapittel-1-foreslåttparagraf-8-ledd-2">Følgende krav gjelder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-2-punkt-1"><article class="legalP" id="kapittel-1-foreslåttparagraf-8-ledd-2-punkt-1-ledd-1">synsstyrke på avstand med eller uten korreksjon: 0,8 (høyre øye + venstre øye – målt hver for seg), minst 0,3 for det svakeste øyet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-2-punkt-2"><article class="legalP" id="kapittel-1-foreslåttparagraf-8-ledd-2-punkt-2-ledd-1">største tillatte korreksjon: langsynthet +5/nærsynthet -8,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-ledd-2-punkt-3"><article class="legalP" id="kapittel-1-foreslåttparagraf-8-ledd-2-punkt-3-ledd-1">syn på kort og mellomlang avstand: tilstrekkelig med eller uten korreksjon,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-ledd-2-punkt-4"><article class="legalP" id="kapittel-1-foreslåttparagraf-8-ledd-2-punkt-4-ledd-1">kontaktlinser er tillatt,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-ledd-2-punkt-5"><article class="legalP" id="kapittel-1-foreslåttparagraf-8-ledd-2-punkt-5-ledd-1">normalt fargesyn: påvist gjennom bruk av en godkjent prøve, som f.eks. Ishihara, supplert ved en annen godkjent prøve dersom det er nødvendig,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-8-ledd-2-punkt-6"><article class="legalP" id="kapittel-1-foreslåttparagraf-8-ledd-2-punkt-6-ledd-1">synsfelt: normalt (ikke noe avvik som påvirker den oppgaven som skal utføres),</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-8-ledd-2-punkt-7"><article class="legalP" id="kapittel-1-foreslåttparagraf-8-ledd-2-punkt-7-ledd-1">syn på begge øyne: effektivt,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-8-ledd-2-punkt-8"><article class="legalP" id="kapittel-1-foreslåttparagraf-8-ledd-2-punkt-8-ledd-1">binokulært syn: effektivt,</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-8-ledd-2-punkt-9"><article class="legalP" id="kapittel-1-foreslåttparagraf-8-ledd-2-punkt-9-ledd-1">kontrastfølsomhet: god,</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-8-ledd-2-punkt-10"><article class="legalP" id="kapittel-1-foreslåttparagraf-8-ledd-2-punkt-10-ledd-1">ingen progressiv øyensykdom,</article></article></li><li data-li-identifier="k)" data-name="k)"><article class="listArticle" id="kapittel-1-foreslåttparagraf-8-ledd-2-punkt-11"><article class="legalP" id="kapittel-1-foreslåttparagraf-8-ledd-2-punkt-11-ledd-1">øyeimplantater, keratotomi og keratektomi er bare tillatt dersom de kontrolleres årlig eller med en hyppighet som legen fastsetter.</article></article></li></ul></article><article class="legalP" id="kapittel-1-foreslåttparagraf-8-ledd-3">Legen kan i særlige tilfeller tillate verdier som ligger utenfor ovennevnte krav etter å ha innhentet uttalelse fra en øyelege.</article></article><article class="futureLegalArticle" data-name="§47" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 47</span>. <span class="legalArticleTitle">Hørselskrav</span></span><article class="legalP" id="kapittel-1-foreslåttparagraf-9-ledd-1">Hørselsfunksjonen skal være så god at trafikksikkerhetsmessig informasjon kan oppfattes uten vanskelighet.</article><article class="legalP" id="kapittel-1-foreslåttparagraf-9-ledd-2">Tilfredsstillende hørsel som bekreftes av et toneaudiogram, det vil si tilstrekkelig god hørsel til å kunne føre en telefonsamtale og høre varsellyder og radiomeldinger.</article><article class="legalP" id="kapittel-1-foreslåttparagraf-9-ledd-3">Bruk av høreapparat er tillatt.</article></article><article class="futureLegalArticle" data-name="§48" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 48</span>. <span class="legalArticleTitle">Rusmidler mv.</span></span><article class="legalP" id="kapittel-1-foreslåttparagraf-10-ledd-1">Det skal ikke foreligge misbruk av legemidler, bruk av narkotika eller avhengighet av eller misbruk av alkohol.</article><article class="legalP" id="kapittel-1-foreslåttparagraf-10-ledd-2">Legemidler som kan påvirke reaksjonsevne, konsentrasjonsevne eller vurderingsevne kan bare benyttes etter særskilt vurdering og anvisning av lege.</article></article><article class="futureLegalArticle" data-name="§49" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Overgangsordninger</span></span><article class="legalP" id="kapittel-1-foreslåttparagraf-11-ledd-1">For personell som omfattes av dette kapitlet og som ved ikrafttredelse oppfyller krav til helse etter forskrift 18. desember 2002 nr. 1678 om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften) , gjelder denne forskriftens krav fra og med neste periodiske helseundersøkelse, men senest fra 1. januar 2022.</article><article class="legalP" id="kapittel-1-foreslåttparagraf-11-ledd-2">Unntak fra krav til helse gitt i medhold av forskrift 18. desember 2002 nr. 1678 om krav til helse for personell med arbeidsoppgaver av betydning for trafikksikkerheten ved jernbane, herunder sporvei, tunnelbane og forstadsbane m.m. (helsekravforskriften) før ikrafttredelse av denne forskriften, gjelder til de utløper, men ikke utover 1. januar 2022.</article><article class="legalP" id="kapittel-1-foreslåttparagraf-11-ledd-3">Kravet i § 5 h må være oppfylt innen 1. april 2017.</article></article> <article class="defaultP" margin-top="true">Eksisterende kapittel 7 blir nytt kapittel 8 og skal lyde:</article><span class="futuretitle" id="kapittel-1-foreslåttittel-2">Kapittel 8. Avsluttende bestemmelser</span><article class="futureLegalArticle" data-name="§50" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 50</span>. <span class="legalArticleTitle">Unntak</span></span><article class="legalP" id="kapittel-1-foreslåttparagraf-12-ledd-1">Statens jernbanetilsyn kan i det enkelte tilfellet gjøre unntak fra denne forskriften dersom særlige grunner tilsier det.</article></article><article class="futureLegalArticle" data-name="§51" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 51</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-13-ledd-1">Forskriften trer i kraft 1. januar 2015. Fra samme tidspunkt oppheves forskrift 6. desember 2006 nr. 1356 om krav til sporvei, tunnelbane og forstadsbane, og sidespor m.m. (kravforskriften).</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-12-19-1735/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2017.</article></section></main></body></html>