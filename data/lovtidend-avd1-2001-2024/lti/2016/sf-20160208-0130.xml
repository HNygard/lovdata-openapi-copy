<!DOCTYPE html><html lang="no"><head><title>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-02-08-130</dd><dt class="dokid">DokumentID</dt><dd class="dokid">LTI/forskrift/2016-02-08-130</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 2 s 357</dd><dt class="dateInForce">I kraft fra</dt><dd class="dateInForce">2016-02-08</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-22-1624</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§15</li><li>lov/2003-12-19-124/§16</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2016-02-16 14:10</dd><dt class="journalNumber">Journalnummer</dt><dd class="journalNumber">2016-0125</dd><dt class="titleShort">Korttittel</dt><dd class="titleShort">Endr. i animaliehygieneforskriften</dd><dt class="title">Tittel</dt><dd class="title">Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 8. februar 2016 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 15 og § 16 jf. delegeringsvedtak 19. desember 2003 nr. 1790 og delegeringsvedtak 5. mai 2004 nr. 884. <br /><strong>EØS-henvisninger:</strong> EØS-avtalen vedlegg I kap. I del 6.1 nr. 21 (forordning (EU) 2015/1474).</dd><dt class="refid">RefID</dt><dd class="refid">forskrift/2016-02-08-130</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)<ul class="tocSubUl"><li>I</li><li>II</li><li>Forordninger<ul class="tocSubUl"><li>KOMMISJONSFORORDNING (EU) 2015/1474 av 27. august 2015 om bruk av resirkulert varmtvann til å fjerne mikrobiologisk overflateforurensning fra skrotter<ul class="tocSubUl"><li>Artikkel 1</li><li>Artikkel 2</li><li>Vedlegg<ul class="tocSubUl"><li>Del I – Vilkår for bruk av resirkulert varmtvann til å fjerne mikrobiologisk overflateforurensning fra skrotter</li><li>Del II – Minstekriterier og kontrollparametrer for HACCP</li></ul></li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2016-02-08-130" id="dokument"><h1>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2016-02-08-130/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 2008 nr. 1624 om særlige hygieneregler for næringsmidler av animalsk opprinnelse (animaliehygieneforskriften), gjøres følgende endringer:</article> <article class="defaultP" margin-top="true">I EØS-henvisningsfeltet tilføyes følgende:</article><article class="legalP" id="kapittel-1-ledd-2">vedlegg I kap. I del 6.1 nr. 21 (forordning (EU) 2015/1474)</article> <article class="defaultP" margin-top="true">§ 1 nytt tredje ledd skal lyde:</article><article class="legalP" id="kapittel-1-ledd-3">EØS-avtalens vedlegg I kapittel I del 6.1 nr. 21 (forordning (EU) 2015/1474) om frivillig bruk av resirkulert varmt vann til overflatebehandling av hele og halve slakteskrotter av tamme hovdyr og oppdrettsvilt, gjelder som forskrift med de tilpasninger som følger av vedlegg I kapittel I, protokoll 1 til avtalen og avtalen for øvrig.</article></section><section class="section" data-name="kapII" id="kapittel-2" data-lovdata-URL="LTI/forskrift/2016-02-08-130/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section><section class="section" id="kapittel-3" data-lovdata-URL="LTI/forskrift/2016-02-08-130/KAPITTEL_3"><h2>Forordninger</h2><article class="defaultP">Følgende tilføyes under avsnittet «Forordninger»:</article><span class="futuretitle" id="kapittel-3-foreslåttittel-1">Forordning (EU) 2015/1474 om frivillig bruk av resirkulert varmt vann til overflatebehandling</span><article class="legalP" id="kapittel-3-ledd-1">Nedenfor gjengis til informasjon norsk oversettelse av forordning (EU) 2015/1474 med de endringer og tillegg som følger av EØS-tilpasningen av rettsakten i samsvar med vedlegg I, protokoll 1 til avtalen og avtalen for øvrig.</article><section class="section" id="kapittel-3-kapittel-1" data-lovdata-URL="LTI/forskrift/2016-02-08-130/KAPITTEL_3-1"><h3 data-text-align="center">KOMMISJONSFORORDNING (EU) 2015/1474<br />av 27. august 2015<br />om bruk av resirkulert varmtvann til å fjerne mikrobiologisk overflateforurensning fra skrotter</h3><article class="defaultP">EUROPAKOMMISJONEN HAR –</article><article class="legalP" id="kapittel-3-kapittel-1-ledd-1">under henvisning til traktaten om Den europeiske unions virkemåte,</article><article class="legalP" id="kapittel-3-kapittel-1-ledd-2">under henvisning til europaparlaments- og rådsforordning (EF) nr. 853/2004 av 29. april 2004 om fastsettelse av særlige hygieneregler for næringsmidler av animalsk opprinnelse,<sup class="footnotereference" data-footnotereferencevalue="1" data-unique-footnote-counter="1">1</sup> særlig artikkel 3 nr. 2, og</article><article class="legalP" id="kapittel-3-kapittel-1-ledd-3">ut fra følgende betraktninger:<ul class="defaultList"><li data-li-identifier="1)" data-name="1)"><article class="listArticle" id="kapittel-3-kapittel-1-ledd-3-punkt-1"><article class="legalP" id="kapittel-3-kapittel-1-ledd-3-punkt-1-ledd-1">Rådsdirektiv 98/83/EF<sup class="footnotereference" data-footnotereferencevalue="2" data-unique-footnote-counter="2">2</sup> har som formål å beskytte menneskers helse mot de skadelige virkningene av enhver forurensing av drikkevann ved å sikre vannets hygieniske kvalitet og renhet. I del A og B i vedlegg I til nevnte direktiv fastsettes de mikrobiologiske og kjemiske parametrene som drikkevann skal overholde.</article></article></li><li data-li-identifier="2)" data-name="2)"><article class="listArticle" id="kapittel-3-kapittel-1-ledd-3-punkt-2"><article class="legalP" id="kapittel-3-kapittel-1-ledd-3-punkt-2-ledd-1">Ved europaparlaments- og rådsforordning (EF) nr. 852/2004<sup class="footnotereference" data-footnotereferencevalue="3" data-unique-footnote-counter="3">3</sup> fastsettes alminnelige regler for næringsmiddelhygiene som gjelder for driftsansvarlige for næringsmiddelforetak, der det tas særlig hensyn til prinsippet om allmenn gjennomføring av framgangsmåter som bygger på fareanalyse og kritiske kontrollpunkter (HACCP).</article></article></li><li data-li-identifier="3)" data-name="3)"><article class="listArticle" id="kapittel-3-kapittel-1-ledd-3-punkt-3"><article class="legalP" id="kapittel-3-kapittel-1-ledd-3-punkt-3-ledd-1">I forordning (EF) nr. 852/2004 defineres «drikkevann» som vann som oppfyller minstekravene fastsatt i rådsdirektiv 98/83/EF.</article></article></li><li data-li-identifier="4)" data-name="4)"><article class="listArticle" id="kapittel-3-kapittel-1-ledd-3-punkt-4"><article class="legalP" id="kapittel-3-kapittel-1-ledd-3-punkt-4-ledd-1">Ved forordning (EF) nr. 853/2004 fastsettes særlige hygieneregler for næringsmidler av animalsk opprinnelse som gjelder for driftsansvarlige for næringsmiddelforetak. Det fastsettes i nevnte forordning at driftsansvarlige for næringsmiddelforetak ikke skal bruke andre stoffer enn drikkevann til å fjerne forurensning fra overflaten av produkter av animalsk opprinnelse, med mindre bruken av stoffet er godkjent i samsvar med forordningen.</article></article></li><li data-li-identifier="5)" data-name="5)"><article class="listArticle" id="kapittel-3-kapittel-1-ledd-3-punkt-5"><article class="legalP" id="kapittel-3-kapittel-1-ledd-3-punkt-5-ledd-1">Ved europaparlaments- og rådsforordning (EF) nr. 854/2004<sup class="footnotereference" data-footnotereferencevalue="4" data-unique-footnote-counter="4">4</sup> fastsettes særlige regler for organiseringen av den offentlige kontrollen av produkter av animalsk opprinnelse beregnet på konsum, bl.a. at kontrollen skal omfatte revisjon av god hygienepraksis og HACCP-baserte framgangsmåter.</article></article></li><li data-li-identifier="6)" data-name="6)"><article class="listArticle" id="kapittel-3-kapittel-1-ledd-3-punkt-6"><article class="legalP" id="kapittel-3-kapittel-1-ledd-3-punkt-6-ledd-1">Ved kommisjonsforordning (EF) nr. 2073/2005<sup class="footnotereference" data-footnotereferencevalue="5" data-unique-footnote-counter="5">5</sup> fastsettes mikrobiologiske kriterier for visse mikroorganismer samt de gjennomføringsreglene som driftsansvarlige for næringsmiddelforetak skal overholde når de gjennomfører de allmenne og særlige hygienetiltakene nevnt i forordning (EF) nr. 852/2004.</article></article></li><li data-li-identifier="7)" data-name="7)"><article class="listArticle" id="kapittel-3-kapittel-1-ledd-3-punkt-7"><article class="legalP" id="kapittel-3-kapittel-1-ledd-3-punkt-7-ledd-1">Den 30. september 2010 vedtok Vitenskapsgruppen for biologiske farer under Den europeiske myndighet for næringsmiddeltrygghet (EFSA) en vitenskapelig uttalelse om sikkerheten ved og virkningen av å bruke resirkulert varmtvann til dekontaminering av skrotter.<sup class="footnotereference" data-footnotereferencevalue="6" data-unique-footnote-counter="6">6</sup></article></article></li><li data-li-identifier="8)" data-name="8)"><article class="listArticle" id="kapittel-3-kapittel-1-ledd-3-punkt-8"><article class="legalP" id="kapittel-3-kapittel-1-ledd-3-punkt-8-ledd-1">I sin uttalelse konkluderer EFSA med at resirkulert varmtvann er like effektivt som varmt drikkevann når det gjelder å redusere mikrobiologisk overflateforurensning, og ved bruk anses de viktigste relevante risikoene for å være de mikrobiologiske risikoene forbundet med visse varmebestandige bakteriesporer.</article></article></li><li data-li-identifier="9)" data-name="9)"><article class="listArticle" id="kapittel-3-kapittel-1-ledd-3-punkt-9"><article class="legalP" id="kapittel-3-kapittel-1-ledd-3-punkt-9-ledd-1">Disse risikoene kan holdes under kontroll ved å sørge for at det resirkulerte varmtvannet varmes opp med visse minstekrav til temperatur/tid og tilføres nytt vann, for å sikre at de mikrobiologiske og kjemiske parametrene overholder kravene til drikkevann fastsatt i forordning (EF) nr. 852/2004, og dermed at det ikke er større risiko forbundet med resirkulert varmtvann enn med varmt drikkevann.</article></article></li><li data-li-identifier="10)" data-name="10)"><article class="listArticle" id="kapittel-3-kapittel-1-ledd-3-punkt-10"><article class="legalP" id="kapittel-3-kapittel-1-ledd-3-punkt-10-ledd-1">EFSA identifiserer og fastsetter dessuten HACCP-kriterier for å oppnå den forventede virkningen av å bruke resirkulert varmtvann og holde de mulige risikoene under kontroll. Disse kriteriene omfatter bl.a. en forpliktelse for driftsansvarlige for næringsmiddelforetak til å samle inn data om forekomst og potensiell akkumulering av visse bakteriesporer i det resirkulerte varmtvannet som brukes til å fjerne mikrobiologisk overflateforurensning fra skrotter.</article></article></li><li data-li-identifier="11)" data-name="11)"><article class="listArticle" id="kapittel-3-kapittel-1-ledd-3-punkt-11"><article class="legalP" id="kapittel-3-kapittel-1-ledd-3-punkt-11-ledd-1">På bakgrunn av EFSAs uttalelse og tatt i betraktning at resirkulert varmtvann kan være ytterligere et middel til å nå målene med forordning (EF) nr. 852/2004, (EF) nr. 853/2004, (EF) nr. 854/2004 og (EF) nr. 2073/2005, og at bruk av slikt vann kan ha en tilleggsverdi av miljømessige grunner og med tanke på energiøkonomisering, bør det tillates at driftsansvarlige for næringsmiddelforetak bruker resirkulert varmtvann til å fjerne mikrobiologisk overflateforurensning fra skrotter.</article></article></li><li data-li-identifier="12)" data-name="12)"><article class="listArticle" id="kapittel-3-kapittel-1-ledd-3-punkt-12"><article class="legalP" id="kapittel-3-kapittel-1-ledd-3-punkt-12-ledd-1">Bruk av resirkulert varmtvann må imidlertid ikke berøre den driftsansvarliges plikt til å overholde kravene i unionsregelverket om næringsmiddelhygiene, som fastsatt i forordning (EF) nr. 852/2004, (EF) nr. 853/2004, (EF) nr. 854/2004 og (EF) nr. 2073/2005. Slik bruk bør integreres i HACCP-baserte systemer og på ingen måte anses som en erstatning for god og hygienisk slaktepraksis eller gode driftsrutiner, eller som et alternativ til å overholde kravene i nevnte forordninger.</article></article></li><li data-li-identifier="13)" data-name="13)"><article class="listArticle" id="kapittel-3-kapittel-1-ledd-3-punkt-13"><article class="legalP" id="kapittel-3-kapittel-1-ledd-3-punkt-13-ledd-1">Tiltakene fastsatt i denne forordning er i samsvar med uttalelse fra Den faste komité for planter, dyr, næringsmidler og fôr –</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> EUT L 139 av 30.4.2004, s. 55.</article><article class="footnote" data-name="2" data-unique-footnote-counter="2"><span class="footnoteLabel">2</span> Rådsdirektiv 98/83/EF av 3. november 1998 om drikkevannets kvalitet (EFT L 330 av 5.12.1998, s. 32).</article><article class="footnote" data-name="3" data-unique-footnote-counter="3"><span class="footnoteLabel">3</span> Europaparlaments- og rådsforordning (EF) nr. 852/2004 av 29. april 2004 om næringsmiddelhygiene (EUT L 139 av 30.4.2004, s. 1).</article><article class="footnote" data-name="4" data-unique-footnote-counter="4"><span class="footnoteLabel">4</span> Europaparlaments- og rådsforordning (EF) nr. 854/2004 av 29. april 2004 om fastsettelse av særlige regler for gjennomføringen av offentlig kontroll av produkter av animalsk opprinnelse beregnet på konsum (EUT L 139 av 30.4.2004, s. 206).</article><article class="footnote" data-name="5" data-unique-footnote-counter="5"><span class="footnoteLabel">5</span> Kommisjonsforordning (EF) nr. 2073/2005 av 15. november 2005 om mikrobiologiske kriterier for næringsmidler (EUT L 338 av 22.12.2005, s. 1).</article><article class="footnote" data-name="6" data-unique-footnote-counter="6"><span class="footnoteLabel">6</span> EFSA Journal 2010;8(9):1827.</article></footer> <article class="defaultP" margin-top="true">VEDTATT DENNE FORORDNING:</article><article class="legalArticle" data-lovdata-URL="LTI/forskrift/2016-02-08-130/a1" data-name="a1" id="kapittel-3-kapittel-1-paragraf-1"><h4 class="legalArticleHeader" data-text-align="center"><span class="legalArticleValue">Artikkel 1</span></h4><article class="legalP" id="kapittel-3-kapittel-1-paragraf-1-ledd-1">Driftsansvarlige for næringsmiddelforetak kan bruke resirkulert varmtvann til å fjerne mikrobiologisk overflateforurensning fra skrotter i samsvar med de vilkårene for bruk som er fastsatt i vedlegget til denne forordning.</article></article><article class="legalArticle" data-lovdata-URL="LTI/forskrift/2016-02-08-130/a2" data-name="a2" id="kapittel-3-kapittel-1-paragraf-2"><h4 class="legalArticleHeader" data-text-align="center"><span class="legalArticleValue">Artikkel 2</span></h4><article class="legalP" id="kapittel-3-kapittel-1-paragraf-2-ledd-1">Denne forordning trer i kraft den 20. dag etter at den er kunngjort i <i>Den europeiske unions tidende</i>.</article><article class="legalP" id="kapittel-3-kapittel-1-paragraf-2-ledd-2">Denne forordning er bindende i alle deler og kommer direkte til anvendelse i alle medlemsstater.</article> <article class="defaultP" margin-top="true">Utferdiget i Brussel, 27. august 2015. <table><tbody><tr><td data-text-align="left" data-vertical-align="top" /><td data-text-align="left" data-vertical-align="top"><i>For Kommisjonen</i></td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top">Jean-Claude JUNCKER</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top" /><td data-text-align="left" data-vertical-align="top"><i>President</i></td></tr></tbody></table></article></article><section class="section" id="kapittel-3-kapittel-1-kapittel-1" data-lovdata-URL="LTI/forskrift/2016-02-08-130/KAPITTEL_3-1-1"><h4 data-text-align="center">Vedlegg</h4><section class="section" data-name="delI" id="kapittel-3-kapittel-1-kapittel-1-kapittel-1" data-lovdata-URL="LTI/forskrift/2016-02-08-130/KAPITTEL_3-1-1-1"><h5 data-text-align="center">Del I – Vilkår for bruk av resirkulert varmtvann til å fjerne mikrobiologisk overflateforurensning fra skrotter</h5><ul class="defaultList"><li data-li-identifier="1." data-name="1."><article class="listArticle" id="kapittel-3-kapittel-1-kapittel-1-kapittel-1-punkt-1"><article class="legalP" id="kapittel-3-kapittel-1-kapittel-1-kapittel-1-punkt-1-ledd-1">Det resirkulerte varmtvannet skal framstilles ved oppvarming og resirkulering av drikkevann i et lukket og atskilt system.</article></article></li><li data-li-identifier="2." data-name="2."><article class="listArticle" id="kapittel-3-kapittel-1-kapittel-1-kapittel-1-punkt-2"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1">Det resirkulerte varmtvannet skal <ul class="defaultList"><li data-li-identifier="a)" data-name="a)"><article class="listArticle" id="kapittel-3-kapittel-1-kapittel-1-kapittel-1-punkt-2-ledd-1-punkt-1"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1-punkt-1-ledd-1">varmes opp med visse minstekrav til temperatur/tid før det brukes på skrotter, for å sikre at de mikrobiologiske parametrene for drikkevann overholdes,</article></article></li><li data-li-identifier="b)" data-name="b)"><article class="listArticle" id="kapittel-3-kapittel-1-kapittel-1-kapittel-1-punkt-2-ledd-1-punkt-2"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1-punkt-2-ledd-1">tilføres nytt vann med passende hyppighet, om nødvendig med avskumming av grove partikler, filtrering og tilsetting av drikkevann, for å sikre at de kjemiske parametrene for drikkevann overholdes.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-3-kapittel-1-kapittel-1-kapittel-1-punkt-3"><article class="legalP" id="kapittel-3-kapittel-1-kapittel-1-kapittel-1-punkt-3-ledd-1">Det resirkulerte varmtvannet skal bare brukes på hele eller halve skrotter av tamme hov- og klovdyr og av oppdrettsvilt, og under kontrollerte og verifiserte forhold.</article></article></li><li data-li-identifier="4." data-name="4."><article class="listArticle" id="kapittel-3-kapittel-1-kapittel-1-kapittel-1-punkt-4"><article class="legalP" id="kapittel-3-kapittel-1-kapittel-1-kapittel-1-punkt-4-ledd-1">Det resirkulerte varmtvannet skal ikke brukes på skrotter med synlig fekal forurensning.</article></article></li><li data-li-identifier="5." data-name="5."><article class="listArticle" id="kapittel-3-kapittel-1-kapittel-1-kapittel-1-punkt-5"><article class="legalP" id="kapittel-3-kapittel-1-kapittel-1-kapittel-1-punkt-5-ledd-1">Bruken av resirkulert varmtvann skal ikke medføre noen ugjenkallelig fysisk endring av kjøttet.</article></article></li><li data-li-identifier="6." data-name="6."><article class="listArticle" id="kapittel-3-kapittel-1-kapittel-1-kapittel-1-punkt-6"><article class="legalP" id="kapittel-3-kapittel-1-kapittel-1-kapittel-1-punkt-6-ledd-1">Bruken av resirkulert varmtvann på skrotter skal skje før skrottene plasseres i kjøle- eller fryserom.</article></article></li><li data-li-identifier="7." data-name="7."><article class="listArticle" id="kapittel-3-kapittel-1-kapittel-1-kapittel-1-punkt-7"><article class="legalP" id="kapittel-3-kapittel-1-kapittel-1-kapittel-1-punkt-7-ledd-1">Vilkårene i nr. 2 og 3 i denne del skal integreres i de framgangsmåtene som bygger på prinsippene om fareanalyse og kritiske kontrollpunkter (HACCP), som minst omfatter kriteriene fastsatt i del II.</article></article></li></ul></section><section class="section" data-name="delII" id="kapittel-3-kapittel-1-kapittel-1-kapittel-2" data-lovdata-URL="LTI/forskrift/2016-02-08-130/KAPITTEL_3-1-1-2"><h5 data-text-align="center">Del II – Minstekriterier og kontrollparametrer for HACCP</h5><ul class="defaultList"><li data-li-identifier="1." data-name="1."><article class="listArticle" id="kapittel-3-kapittel-1-kapittel-1-kapittel-2-punkt-1"><article class="legalP" id="kapittel-3-kapittel-1-kapittel-1-kapittel-2-punkt-1-ledd-1">Prøvetaking av skrotter for å vurdere overholdelse slik det er definert i forordning (EF) nr. 2073/2005, skal gjennomføres før det brukes resirkulert varmtvann på skrotter.</article></article></li><li data-li-identifier="2." data-name="2."><article class="listArticle" id="kapittel-3-kapittel-1-kapittel-1-kapittel-2-punkt-2"><article class="legalP" id="kapittel-3-kapittel-1-kapittel-1-kapittel-2-punkt-2-ledd-1">Oppvarmingen med visse minstekrav til temperatur/tid av resirkulert vann før det brukes på skrotter, skal overvåkes kontinuerlig ved hjelp av instrumentmålinger samt dokumenteres og registreres.</article></article></li><li data-li-identifier="3." data-name="3."><article class="listArticle" id="kapittel-3-kapittel-1-kapittel-1-kapittel-2-punkt-3"><article class="legalP" id="kapittel-3-kapittel-1-kapittel-1-kapittel-2-punkt-3-ledd-1">Det skal verifiseres regelmessig gjennom vannanalyser samt dokumenteres og registreres at det resirkulerte vannet som brukes på skrotter, overholder de mikrobiologiske og kjemiske parametrene som er fastsatt for drikkevann.</article></article></li><li data-li-identifier="4." data-name="4."><article class="listArticle" id="kapittel-3-kapittel-1-kapittel-1-kapittel-2-punkt-4"><article class="legalP" id="kapittel-3-kapittel-1-kapittel-1-kapittel-2-punkt-4-ledd-1">Det skal verifiseres gjennom regelmessig overvåking samt dokumenteres og registreres at det resirkulerte vannet som brukes på skrotter, overholder den indikatorparameteren for <i>Clostridium perfringens</i> som er fastsatt for drikkevann.</article></article></li></ul></section></section></section></section></main></body></html>