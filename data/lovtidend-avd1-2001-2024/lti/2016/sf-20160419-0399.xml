<!DOCTYPE html><html lang="no"><head><title>Forskrift om endring i forskrift om elektrisk utstyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-04-19-399</dd><dt class="dokid">DokumentID</dt><dd class="dokid">LTI/forskrift/2016-04-19-399</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 6 s 949</dd><dt class="dateInForce">I kraft fra</dt><dd class="dateInForce">2016-04-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-01-14-36</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4/§10</li><li>lov/1929-05-24-4/§11</li><li>forskrift/2003-09-01-1161</li></ul></dd><dt class="dateOfPublication">Kunngjort</dt><dd class="dateOfPublication">2016-04-22 14:20</dd><dt class="journalNumber">Journalnummer</dt><dd class="journalNumber">2016-0325</dd><dt class="titleShort">Korttittel</dt><dd class="titleShort">Endr. i forskrift om elektrisk utstyr</dd><dt class="title">Tittel</dt><dd class="title">Forskrift om endring i forskrift om elektrisk utstyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 19. april 2016 med hjemmel i lov 24. mai 1929 nr. 4 om tilsyn med elektriske anlegg og elektrisk utstyr (el-tilsynsloven) § 10 og § 11 jf. delegeringsvedtak 1. september 2003 nr. 1161. <br /><strong>EØS-henvisninger:</strong> EØS-avtalen vedlegg II kap. X nr. 7e (direktiv 2014/30/EU) art. 14, 24, 25, 26, 27, 30 nr. 1, 32, 34 og vedlegg III, jf. EØS-komiteens vedtak nr. 46, 18. mars 2016.</dd><dt class="refid">RefID</dt><dd class="refid">forskrift/2016-04-19-399</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om elektrisk utstyr<ul class="tocSubUl"><li>I<ul class="tocSubUl"><li>§ 21. Prosedyrer for samsvarsvurdering av elektromagnetisk kompatibilitet</li><li>§ 25. Søknad om utpeking</li><li>§ 26. Krav til tekniske kontrollorganer</li><li>§ 27. Antakelse om tekniske kontrollorganers samsvar</li><li>§ 28. Tekniske kontrollorganers datterforetak og underleverandører</li><li>§ 29. Tekniske kontrollorganers driftsmessige forpliktelser</li><li>§ 30. Tekniske kontrollorganers rapporteringsplikt overfor tilsynsmyndigheten</li><li>§ 31. Tekniske kontrollorganers informasjonsplikt overfor andre tekniske kontrollorganer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2016-04-19-399" id="dokument"><h1>Forskrift om endring i forskrift om elektrisk utstyr</h1><section class="section" data-name="kapI" id="kapittel-1" data-lovdata-URL="LTI/forskrift/2016-04-19-399/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 14. januar 2011 nr. 36 om elektrisk utstyr gjøres følgende endringer:</article> <article class="defaultP" margin-top="true">EØS-henvisningene skal lyde:<p class="leddfortsettelse"><strong>EØS-henvisninger:</strong> EØS-avtalen vedlegg II kap. X nr. 7c (direktiv 2004/108/EF), nr. 7d (direktiv 2006/95/EF) og nr. 7e (direktiv 2014/30/EU) art. 14, 24, 25, 26, 27, 30 nr. 1, 32, 34 og vedlegg III, jf. EØS-komiteens vedtak nr. 46, 18. mars 2016.</p></article> <article class="defaultP" margin-top="true">Ny § 21 som skal erstatte eksisterende § 21 skal lyde:</article><article class="futureLegalArticle" data-name="§21" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Prosedyrer for samsvarsvurdering av elektromagnetisk kompatibilitet</span></span><article class="legalP" id="kapittel-1-foreslåttparagraf-1-ledd-1">Elektrisk utstyrs samsvar med de grunnleggende krav fastsatt i § 9 skal påvises ved hjelp av en av følgende prosedyrer for samsvarsvurdering:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">intern produksjonskontroll som beskrevet i § 17 – § 20 og § 23 og § 24,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">EU-typeprøving etterfulgt av typesamsvar på grunnlag av intern produksjonskontroll fastsatt i vedlegg I.</article></article></li></ul></article><article class="legalP" id="kapittel-1-foreslåttparagraf-1-ledd-2">Produsenten kan velge å begrense anvendelsen av prosedyren nevnt i bokstav b til visse aspekter ved de grunnleggende krav, forutsatt at prosedyren omhandlet i bokstav a anvendes for de øvrige aspektene ved de grunnleggende krav.</article></article> <article class="defaultP" margin-top="true"><i>§ 23 Oppbevaring og fremleggelse av dokumentasjon</i></article> <article class="defaultP" margin-top="true">Første ledd skal lyde:</article><article class="legalP" id="kapittel-1-ledd-2">Produsenten eller produsentens ansvarlige representant inne EØS skal oppbevare samsvarserklæringen og den tekniske dokumentasjonen og holde disse tilgjengelig for Direktoratet for samfunnssikkerhet og beredskap i minst ti år etter at det elektriske utstyret ble brakt i omsetning.</article> <article class="defaultP" margin-top="true">Nye § 25 – § 31 skal lyde:</article><article class="futureLegalArticle" data-name="§25" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Søknad om utpeking</span></span><article class="legalP" id="kapittel-1-foreslåttparagraf-2-ledd-1">Samsvarsvurderingsorgan som vil bli teknisk kontrollorgan etter denne forskriften, skal søke Direktoratet for samfunnssikkerhet og beredskap.</article><article class="legalP" id="kapittel-1-foreslåttparagraf-2-ledd-2">Samsvarsvurderingsorganet skal ved utpekingen, oppfylle kravene i § 26.</article><article class="legalP" id="kapittel-1-foreslåttparagraf-2-ledd-3">Søknaden skal ledsages av en beskrivelse av den samsvarsvurderingsvirksomhet, den eller de samsvarsvurderingsmoduler og elektrisk utstyr som organet hevder å være kompetent for, samt et akkrediteringsbevis utstedt av Norsk akkreditering som bekrefter at samsvarsvurderingsorganet oppfyller kravene fastsatt i § 26.</article><article class="legalP" id="kapittel-1-foreslåttparagraf-2-ledd-4">Dersom samsvarsvurderingsorganet ikke kan legge frem et akkrediteringsbevis, skal det gi tilsynsmyndigheten den dokumentasjonen som er nødvendig for å verifisere, anerkjenne og føre regelmessig tilsyn med at organet oppfyller kravene i § 26.</article></article><article class="futureLegalArticle" data-name="§26" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 26</span>. <span class="legalArticleTitle">Krav til tekniske kontrollorganer</span></span><article class="legalP" id="kapittel-1-foreslåttparagraf-3-ledd-1">Et samsvarsvurderingsorgan skal opprettes i henhold til norsk lovgivning og være en juridisk person.</article><article class="legalP" id="kapittel-1-foreslåttparagraf-3-ledd-2">Et samsvarsvurderingsorgan skal være et tredjepartsorgan som er uavhengig av organisasjonen eller det elektriske utstyret det vurderer.</article><article class="legalP" id="kapittel-1-foreslåttparagraf-3-ledd-3">Et organ som tilhører en næringslivs- eller yrkesorganisasjon som representerer foretak som deltar i konstruksjon, produksjon, levering, montering, bruk eller vedlikehold av elektrisk utstyr som organet vurderer, kan anses å være et slikt organ, forutsatt at det er påvist at organet er uavhengig og at det ikke foreligger interessekonflikter.</article><article class="legalP" id="kapittel-1-foreslåttparagraf-3-ledd-4">Et samsvarsvurderingsorgan, dets øverste ledelse og personell som har ansvar for å utføre samsvarsvurderingene, skal ikke være de som konstruerer, produserer, leverer, installerer, kjøper, eier, bruker eller vedlikeholder elektrisk utstyr som de vurderer, og heller ikke være representant for noen av disse partene. Dette skal ikke hindre bruk av vurdert elektrisk utstyr som er nødvendige for samsvarsvurderingsorganets virksomhet eller bruk av slikt elektrisk utstyr for personlige formål.</article><article class="legalP" id="kapittel-1-foreslåttparagraf-3-ledd-5">Et samsvarsvurderingsorgan, dets øverste ledelse og personell som har ansvar for å utføre samsvarsvurderingene, skal ikke være direkte involvert i konstruksjon, produksjon, markedsføring, installasjon, bruk eller vedlikehold av elektrisk utstyr, og heller ikke representere parter som deltar i slik virksomhet. De skal ikke delta i noen form for virksomhet som kan påvirke deres uavhengige vurdering eller integritet i forbindelse med samsvarsvurderingsvirksomhet de er utpekt for. Dette skal særlig gjelde rådgivningstjenester.</article><article class="legalP" id="kapittel-1-foreslåttparagraf-3-ledd-6">Samsvarsvurderingsorganene skal sikre at deres datterforetaks eller underleverandørers virksomhet ikke påvirker fortroligheten, objektiviteten eller upartiskheten i organenes samsvarsvurderingsvirksomhet.</article><article class="legalP" id="kapittel-1-foreslåttparagraf-3-ledd-7">Samsvarsvurderingsorganene og deres personell skal utføre samsvarsvurderingsvirksomheten med den største faglige integritet og ha de nødvendige tekniske kvalifikasjoner på det aktuelle området, og de skal ikke være utsatt for noen form for press eller påvirkning, særlig av økonomisk art, som kan påvirke deres vurderinger eller resultatene av deres samsvarsvurderingsvirksomhet, særlig ikke fra personer eller grupper av personer som berøres av resultatene av denne virksomheten.</article><article class="legalP" id="kapittel-1-foreslåttparagraf-3-ledd-8">Et samsvarsvurderingsorgan skal kunne utføre alle samsvarsvurderingsoppgaver som er tillagt det i henhold til vedlegg I, og som det er utpekt for. Dette gjelder uansett om disse oppgaver utføres av samsvarsvurderingsorganet selv eller på dets vegne og ansvar.</article><article class="legalP" id="kapittel-1-foreslåttparagraf-3-ledd-9">Et samsvarsvurderingsorgan skal til enhver tid og for hver prosedyre for samsvarsvurdering og hver type eller kategori av produkter som det er utpekt for, ha til rådighet<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-9-punkt-1"><article class="legalP" id="kapittel-1-foreslåttparagraf-3-ledd-9-punkt-1-ledd-1">nødvendig personell med teknisk kunnskap og tilstrekkelig og relevant erfaring til å utføre samsvarsvurderingen,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-9-punkt-2"><article class="legalP" id="kapittel-1-foreslåttparagraf-3-ledd-9-punkt-2-ledd-1">beskrivelser av prosedyrer for samsvarsvurdering som sikrer åpenhet og mulighet til å gjenta disse prosedyrene. Organet skal ha egnede retningslinjer og prosedyrer for å skille mellom oppgaver det utfører som teknisk kontrollorgan, og annen virksomhet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-9-punkt-3"><article class="legalP" id="kapittel-1-foreslåttparagraf-3-ledd-9-punkt-3-ledd-1">nødvendige prosedyrer for utførelse av virksomheten, som tar behørig hensyn til foretakets størrelse, i hvilken sektor det driver sin virksomhet, dets struktur, kompleksiteten ved det aktuelle elektriske utstyrets teknologi samt produksjonsprosessens masse- eller seriepreg.</article></article></li></ul></article><article class="legalP" id="kapittel-1-foreslåttparagraf-3-ledd-10">Et samsvarsvurderingsorgan skal ha de nødvendige midler til på en egnet måte å kunne utføre de tekniske og administrative oppgaver som er forbundet med samsvarsvurderingsvirksomheten, og skal ha tilgang til alt nødvendig utstyr og alle nødvendige fasiliteter.</article><article class="legalP" id="kapittel-1-foreslåttparagraf-3-ledd-11">Personell med ansvar for å utføre samsvarsvurderinger skal ha<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-11-punkt-1"><article class="legalP" id="kapittel-1-foreslåttparagraf-3-ledd-11-punkt-1-ledd-1">solid teknisk og yrkesrettet opplæring som omfatter all samsvarsvurderingsvirksomhet som samsvarsvurderingsorganet er utpekt for,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-11-punkt-2"><article class="legalP" id="kapittel-1-foreslåttparagraf-3-ledd-11-punkt-2-ledd-1">tilfredsstillende kunnskap om de krav som gjelder for vurderingene de utfører, og nødvendige fullmakter til å utføre slike vurderinger,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-11-punkt-3"><article class="legalP" id="kapittel-1-foreslåttparagraf-3-ledd-11-punkt-3-ledd-1">tilfredsstillende kunnskap om og forståelse av de grunnleggende kravene i vedlegg I, relevante harmoniserte standarder og relevante bestemmelser i EØS harmoniseringsregelverk og i nasjonal lovgivning,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-11-punkt-4"><article class="legalP" id="kapittel-1-foreslåttparagraf-3-ledd-11-punkt-4-ledd-1">de nødvendige kvalifikasjoner til å utarbeide sertifikater, protokoller og rapporter som viser at vurderingene er utført.</article></article></li></ul></article><article class="legalP" id="kapittel-1-foreslåttparagraf-3-ledd-12">Det skal sikres at samsvarsvurderingsorganene, deres øverste ledelse og personell med ansvar for å utføre samsvarsvurderinger er upartiske.</article><article class="legalP" id="kapittel-1-foreslåttparagraf-3-ledd-13">Godtgjøringen til et samsvarsvurderingsorgans øverste ledelse og til personell med ansvar for å utføre samsvarsvurderingene skal ikke være avhengig av antallet utførte vurderinger eller av resultatet av slike vurderinger.</article><article class="legalP" id="kapittel-1-foreslåttparagraf-3-ledd-14">Samsvarsvurderingsorganene skal tegne ansvarsforsikring med mindre staten påtar seg ansvar eller selv er direkte ansvarlig for samsvarsvurderingen.</article><article class="legalP" id="kapittel-1-foreslåttparagraf-3-ledd-15">Samsvarsvurderingsorganets personell skal være underlagt taushetsplikt med hensyn til alle opplysninger de innhenter når de utfører sine oppgaver i henhold til vedlegg I eller enhver internrettslig bestemmelse som gir det virkning, unntatt overfor tilsynsmyndighetene. Eiendomsretten skal vernes.</article><article class="legalP" id="kapittel-1-foreslåttparagraf-3-ledd-16">Samsvarsvurderingsorganene skal delta i eller sikre at deres personell med ansvar for å utføre samsvarsvurderingene blir underrettet om relevant standardiseringsvirksomhet og virksomheten til samordningsgruppen for tekniske kontrollorganer opprettet i henhold til relevante deler av EØS harmoniseringsregelverk, og skal anvende de forvaltningsvedtak og dokumenter som denne gruppens arbeid munner ut i, som generelle retningslinjer.</article></article><article class="futureLegalArticle" data-name="§27" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 27</span>. <span class="legalArticleTitle">Antakelse om tekniske kontrollorganers samsvar</span></span><article class="legalP" id="kapittel-1-foreslåttparagraf-4-ledd-1">Dersom et samsvarsvurderingsorgan viser at det oppfyller kriteriene fastsatt i de relevante harmoniserte standarder eller deler av disse som det er offentliggjort henvisninger til i Den europeiske unions tidende, skal det antas å oppfylle kravene i § 26 i den utstrekning de relevante harmoniserte standarder dekker disse kravene.</article></article><article class="futureLegalArticle" data-name="§28" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 28</span>. <span class="legalArticleTitle">Tekniske kontrollorganers datterforetak og underleverandører</span></span><article class="legalP" id="kapittel-1-foreslåttparagraf-5-ledd-1">Dersom et teknisk kontrollorgan overdrar bestemte oppgaver i forbindelse med samsvarsvurderingen til en underleverandør eller et datterforetak, skal det sikre at underleverandøren eller datterforetaket oppfyller kravene i § 26 og underrette Direktoratet for samfunnssikkerhet og beredskap om dette.</article><article class="legalP" id="kapittel-1-foreslåttparagraf-5-ledd-2">Tekniske kontrollorganer skal påta seg det fulle ansvar for de oppgaver som blir utført av underleverandører eller datterforetak, uansett hvor disse er etablert.</article><article class="legalP" id="kapittel-1-foreslåttparagraf-5-ledd-3">Oppgaver kan overdras til en underleverandør eller et datterforetak bare dersom kunden har gitt sitt samtykke.</article><article class="legalP" id="kapittel-1-foreslåttparagraf-5-ledd-4">Tekniske kontrollorganer skal kunne stille til rådighet for Direktoratet for samfunnssikkerhet og beredskap de relevante dokumenter om vurderingen av underleverandørens eller datterforetakets kvalifikasjoner og de oppgaver de har utført i henhold til vedlegg I.</article></article><article class="futureLegalArticle" data-name="§29" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 29</span>. <span class="legalArticleTitle">Tekniske kontrollorganers driftsmessige forpliktelser</span></span><article class="legalP" id="kapittel-1-foreslåttparagraf-6-ledd-1">Tekniske kontrollorganer skal utføre samsvarsvurderinger etter prosedyren for samsvarsvurdering fastsatt i vedlegg I.</article><article class="legalP" id="kapittel-1-foreslåttparagraf-6-ledd-2">Samsvarsvurderingene skal utføres på en måte som står i forhold til målet, slik at markedsdeltakerne ikke pålegges unødige byrder. Samsvarsvurderingsorganene skal utøve sin virksomhet slik at det tas behørig hensyn til foretakets størrelse, i hvilken sektor det driver sin virksomhet, dets struktur, kompleksiteten ved det aktuelle elektriske utstyrets teknologi samt produksjonsprosessens masse- eller seriepreg. I den forbindelse skal de likevel overholde den grad av strenghet og det vernenivå som kreves for at det elektriske utstyret skal være i samsvar med kravene i forskriften.</article><article class="legalP" id="kapittel-1-foreslåttparagraf-6-ledd-3">Dersom et teknisk kontrollorgan finner at en produsent ikke har oppfylt de grunnleggende kravene i § 9 eller tilsvarende harmoniserte standarder eller andre tekniske spesifikasjoner, skal det kreve at produsenten treffer egnede korrigerende tiltak, og ikke utstede et sertifikat.</article><article class="legalP" id="kapittel-1-foreslåttparagraf-6-ledd-4">Dersom et teknisk kontrollorgan i forbindelse med kontroll av samsvar etter utstedelsen av et sertifikat finner at et produkt ikke lenger er i samsvar med kravene, skal det kreve at produsenten treffer egnede korrigerende tiltak, og om nødvendig midlertidig oppheve eller trekke tilbake sertifikatet.</article><article class="legalP" id="kapittel-1-foreslåttparagraf-6-ledd-5">Dersom det ikke treffes korrigerende tiltak, eller dersom de ikke har den ønskede virkning, skal det tekniske kontrollorganet begrense, midlertidig oppheve eller trekke eventuelle sertifikater tilbake, alt etter hva som er hensiktsmessig.</article></article><article class="futureLegalArticle" data-name="§30" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 30</span>. <span class="legalArticleTitle">Tekniske kontrollorganers rapporteringsplikt overfor tilsynsmyndigheten</span></span><article class="legalP" id="kapittel-1-foreslåttparagraf-7-ledd-1">Tekniske kontrollorganer skal underrette Direktoratet for samfunnssikkerhet og beredskap om<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">alle tilfeller av avslag, begrensning, midlertidig oppheving eller tilbaketrekking av et sertifikat,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">alle omstendigheter som påvirker omfanget av eller vilkårene for utpeking,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-ledd-1-punkt-3"><article class="legalP" id="kapittel-1-foreslåttparagraf-7-ledd-1-punkt-3-ledd-1">alle anmodninger de har mottatt fra tilsynsmyndigheter vedrørende opplysninger om samsvarsvurderingsvirksomhet,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-ledd-1-punkt-4"><article class="legalP" id="kapittel-1-foreslåttparagraf-7-ledd-1-punkt-4-ledd-1">på anmodning, samsvarsvurderingsvirksomhet som er utført innenfor rammen av utpekingen, samt all annen aktivitet som er utøvd, herunder aktivitet og underleveranser over landegrensene.</article></article></li></ul></article></article><article class="futureLegalArticle" data-name="§31" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 31</span>. <span class="legalArticleTitle">Tekniske kontrollorganers informasjonsplikt overfor andre tekniske kontrollorganer</span></span><article class="legalP" id="kapittel-1-foreslåttparagraf-8-ledd-1">Tekniske kontrollorganer skal gi de andre organene som er utpekt for samme område og som utfører tilsvarende former for samsvarsvurdering som omfatter det samme elektriske utstyret, alle relevante opplysninger om spørsmål knyttet til negative og, på anmodning, positive resultater av samsvarsvurderinger.</article></article> <article class="defaultP" margin-top="true">Dagens § 25 – § 27 blir § 32 – § 34.</article> <article class="defaultP" margin-top="true"><i>§ 32 Reaksjonsmidler</i></article> <article class="defaultP" margin-top="true">Nytt tredje ledd skal lyde:</article><article class="legalP" id="kapittel-1-ledd-3">Dersom et teknisk kontrollorgan ikke oppfyller sine forpliktelser, kan Direktoratet for samfunnssikkerhet og beredskap begrense eller inndra utpekingen.</article> <article class="defaultP" margin-top="true">Nytt vedlegg I skal lyde:</article><span class="futuretitle" id="kapittel-1-foreslåttittel-1">Vedlegg I</span><span class="futuretitle" id="kapittel-1-foreslåttittel-2">Del A</span><span class="futuretitle" id="kapittel-1-foreslåttittel-3">Modul B: EU-typeprøving</span><article class="marginIdArticle" id="kapittel-1-punkt-1"><span class="data-marginOriginalId">1.</span><article class="legalP" id="kapittel-1-punkt-1-ledd-1">Med EU-typeprøving menes den del av prosedyren for samsvarsvurdering der et teknisk kontrollorgan undersøker et elektrisk utstyrs tekniske konstruksjon og kontrollerer og bekrefter at utstyrets tekniske konstruksjon er i tråd med den nyeste utvikling og oppfyller de grunnleggende krav fastsatt i § 9.</article></article><article class="marginIdArticle" id="kapittel-1-punkt-2"><span class="data-marginOriginalId">2.</span><article class="legalP" id="kapittel-1-punkt-2-ledd-1">EU-typeprøving skal gjennomføres som en vurdering av egnetheten til det elektriske utstyrets tekniske konstruksjon gjennom en undersøkelse av den tekniske dokumentasjonen nevnt i nr. 3, uten en undersøkelse av eksemplaret (konstruksjonstype). Den kan begrenses til visse aspekter ved de grunnleggende krav i henhold til produsenten eller hans representants spesifikasjon.</article></article><article class="marginIdArticle" id="kapittel-1-punkt-3"><span class="data-marginOriginalId">3.</span><article class="legalP" id="kapittel-1-punkt-3-ledd-1">Produsenten skal inngi en søknad om EU-typeprøving til ett enkelt teknisk kontrollorgan etter eget valg.</article><article class="legalP" id="kapittel-1-punkt-3-ledd-2">Søknaden skal angi de aspekter ved de grunnleggende krav anmodningen om prøving gjelder, og skal inneholde<ul class="defaultList"><li data-li-identifier="(a)" data-name="(a)"><article class="listArticle" id="kapittel-1-punkt-3-ledd-2-punkt-1"><article class="legalP" id="kapittel-1-punkt-3-ledd-2-punkt-1-ledd-1">produsentens navn og adresse, samt den autoriserte representantens navn og adresse dersom søknaden inngis av representanten,</article></article></li><li data-li-identifier="(b)" data-name="(b)"><article class="listArticle" id="kapittel-1-punkt-3-ledd-2-punkt-2"><article class="legalP" id="kapittel-1-punkt-3-ledd-2-punkt-2-ledd-1">en skriftlig erklæring om at samme søknad ikke er inngitt til et annet teknisk kontrollorgan,</article></article></li><li data-li-identifier="(c)" data-name="(c)"><article class="listArticle" id="kapittel-1-punkt-3-ledd-2-punkt-3"><article class="legalP" id="kapittel-1-punkt-3-ledd-2-punkt-3-ledd-1">den tekniske dokumentasjonen. Den tekniske dokumentasjonen skal gjøre det mulig å vurdere om det elektriske utstyret er i samsvar med gjeldende krav i forskriften, og skal omfatte en tilfredsstillende analyse og vurdering av risiko. Den tekniske dokumentasjonen skal angi gjeldende krav og skal i den grad det er relevant for vurderingen, dekke det elektriske utstyrets konstruksjon, produksjon og virkemåte. Dersom det er relevant, skal den tekniske dokumentasjonen minst inneholde følgende elementer: <ul class="defaultList"><li data-li-identifier="(i)" data-name="(i)"><article class="listArticle" id="kapittel-1-punkt-3-ledd-2-punkt-3-ledd-1-punkt-1"><article class="legalP" id="kapittel-1-punkt-3-ledd-2-punkt-3-ledd-1-punkt-1-ledd-1">en allmenn beskrivelse av det elektriske utstyret,</article></article></li><li data-li-identifier="(ii)" data-name="(ii)"><article class="listArticle" id="kapittel-1-punkt-3-ledd-2-punkt-3-ledd-1-punkt-2"><article class="legalP" id="kapittel-1-punkt-3-ledd-2-punkt-3-ledd-1-punkt-2-ledd-1">konstruksjons- og produksjonstegninger samt lister over komponenter, delenheter, kretser osv.,</article></article></li><li data-li-identifier="(iii)" data-name="(iii)"><article class="listArticle" id="kapittel-1-punkt-3-ledd-2-punkt-3-ledd-1-punkt-3"><article class="legalP" id="kapittel-1-punkt-3-ledd-2-punkt-3-ledd-1-punkt-3-ledd-1">nødvendige beskrivelser og forklaringer for å forstå tegningene og listene og det elektriske utstyrets virkemåte,</article></article></li><li data-li-identifier="(iv)" data-name="(iv)"><article class="listArticle" id="kapittel-1-punkt-3-ledd-2-punkt-3-ledd-1-punkt-4"><article class="legalP" id="kapittel-1-punkt-3-ledd-2-punkt-3-ledd-1-punkt-4-ledd-1">en fortegnelse over de harmoniserte standarder som helt eller delvis er anvendt, som det er offentliggjort henvisninger til i Den europeiske unions tidende, og dersom de harmoniserte standardene ikke er anvendt, beskrivelser av de løsninger som er valgt for å oppfylle de grunnleggende krav i forskriften, herunder en fortegnelse over andre relevante tekniske spesifikasjoner som er anvendt. Dersom harmoniserte standarder delvis er anvendt, skal den tekniske dokumentasjonen angi hvilke deler som er anvendt,</article></article></li><li data-li-identifier="(v)" data-name="(v)"><article class="listArticle" id="kapittel-1-punkt-3-ledd-2-punkt-3-ledd-1-punkt-5"><article class="legalP" id="kapittel-1-punkt-3-ledd-2-punkt-3-ledd-1-punkt-5-ledd-1">resultater av konstruksjonsberegninger, undersøkelser osv.,</article></article></li><li data-li-identifier="(vi)" data-name="(vi)"><article class="listArticle" id="kapittel-1-punkt-3-ledd-2-punkt-3-ledd-1-punkt-6"><article class="legalP" id="kapittel-1-punkt-3-ledd-2-punkt-3-ledd-1-punkt-6-ledd-1">prøvingsrapporter.</article></article></li></ul></article></article></li></ul></article></article><article class="marginIdArticle" id="kapittel-1-punkt-4"><span class="data-marginOriginalId">4.</span><article class="legalP" id="kapittel-1-punkt-4-ledd-1">Det tekniske kontrollorganet skal undersøke den tekniske dokumentasjonen for å vurdere om det elektriske utstyrets tekniske konstruksjon er velegnet i forhold til de aspekter ved de grunnleggende krav anmodningen om prøving gjelder.</article></article><article class="marginIdArticle" id="kapittel-1-punkt-5"><span class="data-marginOriginalId">5.</span><article class="legalP" id="kapittel-1-punkt-5-ledd-1">Det tekniske kontrollorganet skal utarbeide en vurderingsrapport som beskriver tiltakene som er gjennomført i henhold til nr. 4, og resultatene av dem. Uten at det berører dets forpliktelser overfor Direktoratet for samfunnssikkerhet og beredskap, skal det tekniske kontrollorganet ikke offentliggjøre hele eller deler av innholdet i rapporten uten produsentens samtykke.</article></article><article class="marginIdArticle" id="kapittel-1-punkt-6"><span class="data-marginOriginalId">6.</span><article class="legalP" id="kapittel-1-punkt-6-ledd-1">Når typen oppfyller kravene i forskriften som gjelder for det berørte elektriske utstyret, skal det tekniske kontrollorganet utstede et EU-typeprøvingssertifikat til produsenten. Sertifikatet skal inneholde navn og adresse til produsenten, konklusjonene av undersøkelsen, aspektene ved de grunnleggende krav som er prøvet, eventuelle gyldighetsvilkår for det, og opplysningene som kreves for å identifisere den godkjente typen. EU-typeprøvingssertifikatet kan ha et eller flere vedlegg.</article><article class="legalP" id="kapittel-1-punkt-6-ledd-2">EU-typeprøvingssertifikatet og dets vedlegg skal inneholde alle opplysninger som er relevante for å kunne vurdere om det produserte elektriske utstyret er i samsvar med den undersøkte typen, og for å kontrollere det elektriske utstyret i bruk.</article><article class="legalP" id="kapittel-1-punkt-6-ledd-3">Dersom typen ikke oppfyller gjeldende krav i forskriften, skal det tekniske kontrollorganet avslå å utstede et EF-typeprøvingssertifikat og underrette søkeren om dette, samt gi søkeren en detaljert begrunnelse for avslaget.</article></article><article class="marginIdArticle" id="kapittel-1-punkt-7"><span class="data-marginOriginalId">7.</span><article class="legalP" id="kapittel-1-punkt-7-ledd-1">Det tekniske kontrollorganet skal holde seg underrettet om alle endringer i det allment anerkjente nåværende utviklingstrinn i teknikken som tyder på at den godkjente typen ikke lenger oppfyller gjeldende krav i forskriften, og avgjøre om slike endringer krever ytterligere undersøkelse. I så tilfelle skal det tekniske kontrollorganet underrette produsenten om dette.</article><article class="legalP" id="kapittel-1-punkt-7-ledd-2">Produsenten skal underrette det tekniske kontrollorganet som har den tekniske dokumentasjonen for EU-typeprøvingssertifikatet, om alle endringer av den godkjente typen som kan ha betydning for om det elektriske utstyret er i samsvar med de grunnleggende krav i forskriften eller gyldighetsvilkårene for sertifikatet. Slike endringer krever tilleggsgodkjenning i form av et tillegg til det opprinnelige EU-typeprøvingssertifikatet.</article></article><article class="marginIdArticle" id="kapittel-1-punkt-8"><span class="data-marginOriginalId">8.</span><article class="legalP" id="kapittel-1-punkt-8-ledd-1">Hvert teknisk kontrollorgan skal underrette Direktoratet for samfunnssikkerhet og beredskap om EU-typeprøvingssertifikatene og/eller eventuelle tillegg til dem som det har utstedt eller trukket tilbake, og skal regelmessig eller på anmodning gjøre tilgjengelig for Direktoratet for samfunnssikkerhet og beredskap fortegnelser over slike sertifikater og/eller tillegg til dem som er avslått, midlertidig opphevet eller på andre måter begrenset.</article><article class="legalP" id="kapittel-1-punkt-8-ledd-2">Hvert teknisk kontrollorgan skal underrette de andre tekniske kontrollorganene om EU-typeprøvingssertifikatene og/eller eventuelle tillegg til dem som det har avslått, trukket tilbake, midlertidig opphevet eller på andre måter begrenset, og på anmodning om slike sertifikater og/eller tillegg til dem det har utstedt.</article><article class="legalP" id="kapittel-1-punkt-8-ledd-3">Kommisjonen, medlemsstatene og de andre tekniske kontrollorganene kan på anmodning få en kopi av EU-typeprøvingssertifikatene og/eller tillegg til dem. På anmodning kan Kommisjonen og medlemsstatene få en kopi av den tekniske dokumentasjonen og resultatene av de undersøkelsene som er gjennomført av det tekniske kontrollorganet. Det tekniske kontrollorganet skal oppbevare en kopi av EU-typeprøvingssertifikatet med vedlegg og tillegg og de tekniske dataene, herunder dokumentasjonen innsendt av produsenten, fram til utløpet av sertifikatets gyldighetsperiode.</article></article><article class="marginIdArticle" id="kapittel-1-punkt-9"><span class="data-marginOriginalId">9.</span><article class="legalP" id="kapittel-1-punkt-9-ledd-1">Produsenten skal kunne framlegge en kopi av EU-typeprøvingssertifikatet med vedlegg og tillegg samt den tekniske dokumentasjonen for tilsynsmyndighetene i ti år etter at det elektriske utstyret er brakt i omsetning.</article></article><article class="marginIdArticle" id="kapittel-1-punkt-10"><span class="data-marginOriginalId">10.</span><article class="legalP" id="kapittel-1-punkt-10-ledd-1">Produsentens autoriserte representant kan inngi søknaden nevnt i nr. 3 og oppfylle forpliktelsene angitt i nr. 7 og 9, forutsatt at de er angitt i fullmakten.</article></article><span class="futuretitle" id="kapittel-1-foreslåttittel-4">Del B</span><span class="futuretitle" id="kapittel-1-foreslåttittel-5">Modul C: Typesamsvar basert på intern produksjonskontroll</span><article class="marginIdArticle" id="kapittel-1-punkt-11"><span class="data-marginOriginalId">1.</span><article class="legalP" id="kapittel-1-punkt-11-ledd-1">Typesamsvar basert på intern produksjonskontroll er den del av prosedyren for samsvarsvurdering der produsenten oppfyller forpliktelsene fastsatt i nr. 2 og 3 og sikrer og erklærer at det berørte elektriske utstyret er i samsvar med typen som er beskrevet i EU-typeprøvingssertifikatet, og oppfyller gjeldende krav i forskriften.</article></article><article class="marginIdArticle" id="kapittel-1-punkt-12"><span class="data-marginOriginalId">2.</span><span class="miscHeadline"><i>Produksjon</i></span><article class="legalP" id="kapittel-1-punkt-12-ledd-1">Produsenten skal treffe alle nødvendige tiltak slik at produksjonsprosessen og tilsynet med den sikrer at det produserte elektriske utstyret er i samsvar med den godkjente typen som er beskrevet i EU-typeprøvingssertifikatet, og med gjeldende krav i forskriften.</article></article><article class="marginIdArticle" id="kapittel-1-punkt-13"><span class="data-marginOriginalId">3.</span><span class="miscHeadline"><i>CE-merking og samsvarserklæring</i></span></article><article class="marginIdArticle" id="kapittel-1-punkt-14"><span class="data-marginOriginalId">3.1</span><article class="legalP" id="kapittel-1-punkt-14-ledd-1">Produsenten skal påføre CE-merkingen på hvert enkelt elektrisk utstyr som er i samsvar med typen beskrevet i EU-typeprøvingssertifikatet, og som oppfyller gjeldende krav i forskriften.</article></article><article class="marginIdArticle" id="kapittel-1-punkt-15"><span class="data-marginOriginalId">3.2</span><article class="legalP" id="kapittel-1-punkt-15-ledd-1">Produsenten skal utarbeide en skriftlig samsvarserklæring for hver utstyrsmodell og kunne stille den til rådighet for tilsynsmyndighetene i ti år etter at det elektriske utstyret er brakt i omsetning. Samsvarserklæringen skal angi hvilken utstyrsmodell den er utarbeidet for.</article></article><article class="marginIdArticle" id="kapittel-1-punkt-16"><span class="data-marginOriginalId">3.3</span><article class="legalP" id="kapittel-1-punkt-16-ledd-1">En kopi av samsvarserklæringen skal på anmodning gjøres tilgjengelig for vedkommende myndigheter.</article></article><article class="marginIdArticle" id="kapittel-1-punkt-17"><span class="data-marginOriginalId">4.</span><span class="miscHeadline"><i>Autorisert representant</i></span><article class="legalP" id="kapittel-1-punkt-17-ledd-1">Produsentens forpliktelser angitt i nr. 3 kan oppfylles av vedkommendes autoriserte representant, på produsentens vegne og ansvar, forutsatt at de er angitt i fullmakten.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2016-04-19-399/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 20. april 2016.</article></section></main></body></html>