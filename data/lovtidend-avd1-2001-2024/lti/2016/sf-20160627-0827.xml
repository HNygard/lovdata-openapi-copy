<!DOCTYPE html><html lang="no"><head><title>Forskrift om formidlingsgebyr i kortordninger mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2016-06-27-827</dd><dt class="dokid">DokumentID</dt><dd class="dokid">LTI/forskrift/2016-06-27-827</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 9 s 1528</dd><dt class="dateInForce">I kraft fra</dt><dd class="dateInForce">2016-09-01, 2016-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-12-17-95/§6-1</li><li>lov/2015-04-10-17/§16-6</li></ul></dd><dt class="dateOfPublication">Kunngjort</dt><dd class="dateOfPublication">2016-06-30 15:30</dd><dt class="journalNumber">Journalnummer</dt><dd class="journalNumber">2016-0726</dd><dt class="titleShort">Korttittel</dt><dd class="titleShort">Forskrift om formidlingsgebyr i kortordninger mv.</dd><dt class="title">Tittel</dt><dd class="title">Forskrift om formidlingsgebyr i kortordninger mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 27. juni 2016 med hjemmel i lov 17. desember 1999 nr. 95 om betalingssystemer m.v. § 6-1 og lov 10. april 2015 nr. 17 om finansforetak og finanskonsern (finansforetaksloven) § 16-6.</dd><dt class="refid">RefID</dt><dd class="refid">forskrift/2016-06-27-827</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om formidlingsgebyr i kortordninger mv.<ul class="tocSubUl"><li>§ 1. Virkeområde</li><li>§ 2. Formidlingsgebyrer for korttransaksjoner</li><li>§ 3. Krav til avtaler i kortordninger</li><li>§ 4. Kort med flere varemerker</li><li>§ 5. Identifisering av kort</li><li>§ 6. Krav til kortordning og enhet som teknisk gjennomfører (prosesserer) transaksjoner</li><li>§ 7. Opplysningsplikt for kortinnløser</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2016-06-27-827" id="dokument"><h1>Forskrift om formidlingsgebyr i kortordninger mv.</h1><article class="legalArticle" data-lovdata-URL="LTI/forskrift/2016-06-27-827/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder kortbaserte systemer for betalingstjenester (kortordninger), jf. betalingssystemloven § 1-1 tredje ledd.</article><article class="numberedLegalP" data-numerator="2" id="paragraf-1-nummer-2">(2) Forskriften gjelder ikke betalingstjenester med betalingsinstrumenter som angitt i finansavtaleloven § 11 annet ledd bokstav n.</article></article><article class="legalArticle" data-lovdata-URL="LTI/forskrift/2016-06-27-827/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formidlingsgebyrer for korttransaksjoner</span></h2><article class="numberedLegalP" data-numerator="1" id="paragraf-2-nummer-1">(1) Gebyret som betales direkte eller indirekte fra kortinnløseren til kortutstederen for en kortbasert betalingstransaksjon (formidlingsgebyret) kan ikke utgjøre mer enn 0,2 prosent av den enkelte transaksjons verdi ved debetkorttransaksjoner. Formidlingsgebyret for kredittkorttransaksjoner kan ikke utgjøre mer enn 0,3 prosent av den enkelte transaksjonens verdi. Innenlandske betalingstransaksjoner med kort som ikke kan identifiseres som en debet- eller kredittkorttransaksjon, anses som en debetkorttransaksjon.</article><article class="numberedLegalP" data-numerator="2" id="paragraf-2-nummer-2">(2) Første ledd gjelder kortbaserte betalingstransaksjoner når både betalerens og betalingsmottakerens betalingstjenestetilbyder befinner seg i EØS-området.</article><article class="numberedLegalP" data-numerator="3" id="paragraf-2-nummer-3">(3) Første ledd gjelder ikke betalingstransaksjoner med firmakort og uttak av kontanter fra kontantautomater (minibanker) eller hos en betalingstjenestetilbyder. Med firmakort menes kortbaserte betalingsinstrumenter som er utstedt til virksomheter, enheter i offentlig sektor eller selvstendig næringsdrivende og som skal dekke arbeidsrelaterte utgifter. Bare kort der betalingene skal debiteres kontoen til virksomheten, enheten eller den selvstendig næringsdrivende direkte anses som firmakort etter forskriften.</article><article class="numberedLegalP" data-numerator="4" id="paragraf-2-nummer-4">(4) Første ledd gjelder ikke treparts kortordninger. Med treparts kortordninger menes kortordninger der utsteder av betalingskort og innløser av betalingstransaksjoner er samme aktør, og hvor det foretas kortbaserte betalingstransaksjoner fra en betalers betalingskonto til en betalingsmottakers betalingskonto innenfor ordningen.</article></article><article class="legalArticle" data-lovdata-URL="LTI/forskrift/2016-06-27-827/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til avtaler i kortordninger</span></h2><article class="numberedLegalP" data-numerator="1" id="paragraf-3-nummer-1">(1) Avtaler i kortordninger kan ikke begrense:<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">Brukerstedets adgang til å påvirke en forbruker til å betale med de kortene brukerstedet foretrekker,</article></article></li><li data-li-identifier="b)" data-name="b)"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">Brukerstedets adgang til å opplyse betaleren om formidlingsgebyrer og brukerstedsgebyrer,</article></article></li><li data-li-identifier="c)" data-name="c)"><article class="listArticle" id="paragraf-3-nummer-1-punkt-3"><article class="legalP" id="paragraf-3-nummer-1-punkt-3-ledd-1">Adgangen til å utstede betalingskort, innløse kortbaserte betalingstransaksjoner eller drive grenseoverskridende virksomhet innenfor EØS-området (geografiske restriksjoner),</article></article></li><li data-li-identifier="d)" data-name="d)"><article class="listArticle" id="paragraf-3-nummer-1-punkt-4"><article class="legalP" id="paragraf-3-nummer-1-punkt-4-ledd-1">Brukerstedets adgang til å velge hvilke av en kortordnings kort det skal akseptere betaling med. Dette gjelder likevel ikke forbrukerrelaterte kort med samme varemerke, eller kort innenfor samme kategori av forhåndsbetalte kort, debetkort eller kredittkort som omfattes av maksimalsatsen for formidlingsgebyr, jf. § 2,</article></article></li><li data-li-identifier="e)" data-name="e)"><article class="listArticle" id="paragraf-3-nummer-1-punkt-5"><article class="legalP" id="paragraf-3-nummer-1-punkt-5-ledd-1">Kortutstederens adgang til å utstede et kort med flere varemerker,</article></article></li><li data-li-identifier="f)" data-name="f)"><article class="listArticle" id="paragraf-3-nummer-1-punkt-6"><article class="legalP" id="paragraf-3-nummer-1-punkt-6-ledd-1">Krav om at brukerstedet ikke kan avvise kort med henvisning til utstederens eller kortholderens identitet.</article></article></li></ul></article><article class="numberedLegalP" data-numerator="2" id="paragraf-3-nummer-2">(2) Avtale med brukersted skal angi brukerstedets plikt til å opplyse forbrukeren om hvilke kort innen en kortordning som brukerstedet aksepterer.</article></article><article class="legalArticle" data-lovdata-URL="LTI/forskrift/2016-06-27-827/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kort med flere varemerker</span></h2><article class="numberedLegalP" data-numerator="1" id="paragraf-4-nummer-1">(1) Med varemerke menes varemerke som viser at et kort hører til en kortordning.</article><article class="numberedLegalP" data-numerator="2" id="paragraf-4-nummer-2">(2) Forskjellsbehandling av kortutstedere eller kortinnløsere skal være saklig begrunnet og ikke-diskriminerende.</article><article class="numberedLegalP" data-numerator="3" id="paragraf-4-nummer-3">(3) Avtaler eller tekniske ordninger med formål om å styre bruken av et kort med flere varemerker, skal være ikke-diskriminerende.</article><article class="numberedLegalP" data-numerator="4" id="paragraf-4-nummer-4">(4) Utstyr på salgsstedet skal ikke begrense brukerstedets eller betalerens mulighet til å velge varemerke ved bruk av et kort.</article><article class="numberedLegalP" data-numerator="5" id="paragraf-4-nummer-5">(5) Brukerstedet kan ha systemer som prioriterer et bestemt varemerke. Betaleren skal ha rett til å velge et annet varemerke.</article><article class="numberedLegalP" data-numerator="6" id="paragraf-4-nummer-6">(6) Kortordning kan bare kreve gebyrer for transaksjoner gjennom kortordningen.</article><article class="numberedLegalP" data-numerator="7" id="paragraf-4-nummer-7">(7) Hvis kortutstederen utsteder kort med flere varemerker, kan forbrukeren kreve å få flere varemerker utstedt på kortet. Før avtalen inngås skal kortutstederen gi forbrukeren opplysninger om de tilgjengelige varemerkene og deres egenskaper, herunder varemerkenes funksjonalitet, omkostninger og sikkerhet.</article></article><article class="legalArticle" data-lovdata-URL="LTI/forskrift/2016-06-27-827/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Identifisering av kort</span></h2><article class="numberedLegalP" data-numerator="1" id="paragraf-5-nummer-1">(1) Kortutstederen skal sikre at kortet kan identifiseres elektronisk, og at nyutstedte kort også kan identifiseres visuelt, slik at betalingsmottageren (brukerstedet) og betaleren enkelt kan identifisere hvilke varemerker og kategorier av forhåndsbetalte kort, debetkort, kredittkort eller firmakort betaleren betaler med.</article></article><article class="legalArticle" data-lovdata-URL="LTI/forskrift/2016-06-27-827/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til kortordning og enhet som teknisk gjennomfører (prosesserer) transaksjoner</span></h2><article class="numberedLegalP" data-numerator="1" id="paragraf-6-nummer-1">(1) Bestemmelsen gjelder ikke treparts kortordninger.</article><article class="numberedLegalP" data-numerator="2" id="paragraf-6-nummer-2">(2) Kortordningenes standarder for gjennomføring av transaksjoner kan ikke ha bestemmelser som forskjellsbehandler enheter som gjennomfører transaksjoner basert på geografisk tilhørighet.</article><article class="numberedLegalP" data-numerator="3" id="paragraf-6-nummer-3">(3) Kortordninger og enheter som gjennomfører transaksjoner skal:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">organiseres som uavhengige enheter,</article></article></li><li data-li-identifier="b)" data-name="b)"><article class="listArticle" id="paragraf-6-nummer-3-punkt-2"><article class="legalP" id="paragraf-6-nummer-3-punkt-2-ledd-1">angi priser for betalingskortordninger og behandlingsaktiviteter separat og ikke kryssubsidiere virksomhetene og</article></article></li><li data-li-identifier="c)" data-name="c)"><article class="listArticle" id="paragraf-6-nummer-3-punkt-3"><article class="legalP" id="paragraf-6-nummer-3-punkt-3-ledd-1">ikke diskriminere mellom datterselskaper eller aksjonærer og brukere av betalingskortordninger og andre avtalepartnere. Tjenesteyting skal ikke tilbys under forutsetning av at også andre av kortordningens tjenester aksepteres.</article></article></li></ul></article><article class="numberedLegalP" data-numerator="4" id="paragraf-6-nummer-4">(4) Finanstilsynet kan pålegge kortordningen å gi en uavhengig rapport som bekrefter at tredje ledd overholdes.</article><article class="numberedLegalP" data-numerator="5" id="paragraf-6-nummer-5">(5) Godkjennelses- og clearingbeskjeder i forbindelse med enkeltstående kortbaserede betalingstransaksjoner kan adskilles og behandles av forskjellige enheter som gjennomfører transaksjoner.</article><article class="numberedLegalP" data-numerator="6" id="paragraf-6-nummer-6">(6) Enheter som gjennomfører transaksjoner skal sikre at deres systemer er teknisk kompatible med tilsvarende systemer i enheter hjemmehørende i andre EØS-land. Enhetene skal bruke standarder utarbeidet av internasjonale eller europeiske organer.</article></article><article class="legalArticle" data-lovdata-URL="LTI/forskrift/2016-06-27-827/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt for kortinnløser</span></h2><article class="numberedLegalP" data-numerator="1" id="paragraf-7-nummer-1">(1) Kortinnløseren skal angi gebyrene for de forskjellige betalingskortene og varemerkene, herunder formidlingsgebyrene, til brukerstedet. Dette gjelder likevel ikke hvis betalingsmottakeren skriftlig ber innløseren om å oppgi gebyrene samlet.</article><article class="numberedLegalP" data-numerator="2" id="paragraf-7-nummer-2">(2) Følgende opplysninger om gjennomførte kortbaserte betalingstransaksjoner skal være tilgjengelige for brukerstedet:<ul class="defaultList"><li data-li-identifier="a)" data-name="a)"><article class="listArticle" id="paragraf-7-nummer-2-punkt-1"><article class="legalP" id="paragraf-7-nummer-2-punkt-1-ledd-1">betalingstransaksjonens referanse som kan identifisere transaksjonen</article></article></li><li data-li-identifier="b)" data-name="b)"><article class="listArticle" id="paragraf-7-nummer-2-punkt-2"><article class="legalP" id="paragraf-7-nummer-2-punkt-2-ledd-1">transaksjonsbeløpet i valutaen som betalingsmottakerens betalingskonto krediteres i</article></article></li><li data-li-identifier="c)" data-name="c)"><article class="listArticle" id="paragraf-7-nummer-2-punkt-3"><article class="legalP" id="paragraf-7-nummer-2-punkt-3-ledd-1">gebyrer for betalingstransaksjonen, herunder brukerstedsgebyret og formidlingsgebyret.</article></article></li></ul><article class="legalP" id="paragraf-7-nummer-2-ledd-1">Opplysningene kan oppgis samlet etter varemerke, applikasjon, kategori av kort og etter formidlingsgebyrets nivå, hvis brukerstedet samtykker til dette.</article></article><article class="numberedLegalP" data-numerator="3" id="paragraf-7-nummer-3">(3) Opplysningene som angitt i annet ledd skal gis minst én gang i måneden. Opplysningene skal gjøres tilgjengelige på avtalt måte og slik at brukerstedet kan lagre opplysningene.</article></article><article class="legalArticle" data-lovdata-URL="LTI/forskrift/2016-06-27-827/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-8-nummer-1">(1) Forskriften trer i kraft 1. september 2016. § 3 første ledd bokstav d, e og f og annet ledd og § 4 – § 7 første ledd trer likevel ikke i kraft før 1. november 2016.</article><article class="numberedLegalP" data-numerator="2" id="paragraf-8-nummer-2">(2) Firmakort med personlig debiteringsansvar omfattes av § 2 første ledd etter 1. januar 2017.</article><article class="numberedLegalP" data-numerator="3" id="paragraf-8-nummer-3">(3) § 2 første ledd kommer til anvendelse på treparts kortordninger som gir en annen betalingstjenestetilbyder adgang til å utstede kort eller innløse kortbaserte betalingsinstrumenter etter 9. desember 2018.</article></article></main></body></html>