<!DOCTYPE html><html lang="no"><head><title>Lov om endringer i arbeidsmiljøloven, ligningsloven, utlendingsloven og allmenngjøringsloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-07-02-66</dd><dt class="dokid">DokumentID</dt><dd class="dokid">LTI/lov/2004-07-02-66</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 10 s 1428</dd><dt class="dateInForce">I kraft fra</dt><dd class="dateInForce">2004-10-01, Kongen fastsetter.</dd><dt class="changesToDocuments">Endrer</dt><dd class="changesToDocuments"><ul><li>lov/1977-02-04-4</li><li>lov/1980-06-13-24</li><li>lov/1988-06-24-64</li><li>lov/1993-06-04-58</li></ul></dd><dt class="dateOfPublication">Kunngjort</dt><dd class="dateOfPublication">2004-07-02</dd><dt class="journalNumber">Journalnummer</dt><dd class="journalNumber">2004-0828</dd><dt class="titleShort">Korttittel</dt><dd class="titleShort">Endringslov til arbeidsmiljøloven mv.</dd><dt class="title">Tittel</dt><dd class="title">Lov om endringer i arbeidsmiljøloven, ligningsloven, utlendingsloven og allmenngjøringsloven.</dd><dt class="miscInformation">Annet om dokumentet</dt><dd class="miscInformation">Ot.prp.nr.77 (2003–2004), Innst.O.nr.103 (2003–2004) og Besl.O.nr.108 (2003–2004). Odels- og lagtingsvedtak hhv. 14. og 17. juni 2004. Fremmet av Kommunal- og regionaldepartementet.</dd><dt class="refid">RefID</dt><dd class="refid">lov/2004-07-02-66</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i arbeidsmiljøloven, ligningsloven, utlendingsloven og allmenngjøringsloven.<ul class="tocSubUl"><li>I<ul class="tocSubUl"><li>§ 15 a. Identitetskort og oversiktslister</li></ul></li><li>II</li><li>III<ul class="tocSubUl"><li>§ 11 a. Tilsyn med at vilkår for tillatelser følges</li></ul></li><li>IV<ul class="tocSubUl"><li>§ 8. Tilsyn med lønns- og arbeidsvilkår</li></ul></li><li>V</li></ul></li></ul></dd></dl></header><main class="documentBody" data-lovdata-URL="LTI/lov/2004-07-02-66" id="dokument"><h1>Lov om endringer i arbeidsmiljøloven, ligningsloven, utlendingsloven og allmenngjøringsloven.</h1><section class="section" data-name="kapI" id="kapittel-1" data-lovdata-URL="LTI/lov/2004-07-02-66/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 4. februar 1977 nr. 4 om arbeidervern og arbeidsmiljø m.v. skal ny § 15 a lyde:</article><article class="futureLegalArticle" data-name="§15a" id="kapittel-1-foreslåttparagraf-1"><span class="futureLegalArticleHeader">§ 15 a. <span class="legalArticleTitle">Identitetskort og oversiktslister</span></span><article class="legalP" id="kapittel-1-foreslåttparagraf-1-ledd-1">Departementet kan gi forskrift som pålegger bruk av identitetskort for arbeidstakere innenfor bransjer der det er nødvendig eller hensiktsmessig for å ivareta arbeidstakernes helse, miljø og sikkerhet. Det samme gjelder oversiktslister over ansatte som til enhver tid har rett til å oppholde seg på arbeidsplassen.</article></article></section><section class="section" data-name="kapII" id="kapittel-2" data-lovdata-URL="LTI/lov/2004-07-02-66/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. juni 1980 nr. 24 om ligningsforvaltning gjøres følgende endringer:</article> <article class="defaultP" margin-top="true">§ 6-10 overskriften skal lyde:<p class="leddfortsettelse"><i>Om rapportering av oppdrag, arbeidstakere og sjøfolk m.m.</i></p></article> <article class="defaultP" margin-top="true">§ 6-10 nr. 1 skal lyde:</article><article class="legalP" id="kapittel-2-ledd-2">Næringsdrivende og offentlig organ som har gitt noen et oppdrag i riket eller på kontinentalsokkelen, skal ukrevet gi ligningsmyndighetene følgende opplysninger om oppdraget og om enhver oppdragstaker som i tilknytning til hovedoppdraget eller underoppdrag utfører oppdrag innen riket eller på kontinentalsokkelen:<ul class="defaultList"><li data-li-identifier="a." data-name="a."><article class="listArticle" id="kapittel-2-ledd-2-punkt-1"><article class="legalP" id="kapittel-2-ledd-2-punkt-1-ledd-1">oppdragstakernes navn, adresse, eventuelt arbeidsgivernummer, tidspunkt da oppdragene forutsettes påbegynt og avsluttet, stedet der oppdraget skal utføres, samt kontraktsbeløpet i kontrakter oppdragsgiveren har inngått,</article></article></li><li data-li-identifier="b." data-name="b."><article class="listArticle" id="kapittel-2-ledd-2-punkt-2"><article class="legalP" id="kapittel-2-ledd-2-punkt-2-ledd-1">arbeidstakere tilknyttet oppdraget, deres navn, fødselsdata og eventuelt personnummer, adresse, nasjonalitet, sivilstand, tidspunkt for arbeidets begynnelse og antatte avslutning samt arbeidsgiverens navn og arbeidsgivernummer.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2004-07-02-66/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 24. juni 1988 nr. 64 om utlendingers adgang til riket og deres opphold her gjøres følgende endringer:</article> <article class="defaultP" margin-top="true">Ny § 11 a skal lyde:</article><article class="futureLegalArticle" data-name="§11a" id="kapittel-3-foreslåttparagraf-1"><span class="futureLegalArticleHeader">§ 11 a. <span class="legalArticleTitle">Tilsyn med at vilkår for tillatelser følges</span></span><article class="legalP" id="kapittel-3-foreslåttparagraf-1-ledd-1">Arbeidstilsynet fører tilsyn med at vilkårene for arbeidstillatelse når det gjelder lønns- og arbeidsvilkår og stillingens omfang, følges i virksomhetene. Likeledes føres tilsyn med at vilkårene for oppholdstillatelse for arbeidstaker som nevnt i § 51 første ledd bokstav a og § 58 a følges. Enhver som er underlagt tilsyn etter bestemmelsen skal, når Arbeidstilsynet krever det og uten hinder av taushetsplikt, fremlegge opplysninger som anses nødvendige for utøvelsen av tilsynet. Ved mistanke om overtredelse av vilkårene, eller at utlendingen ikke har nødvendig arbeids- eller oppholdstillatelse, skal Arbeidstilsynet varsle utlendingsmyndighetene.</article><article class="legalP" id="kapittel-3-foreslåttparagraf-1-ledd-2">Petroleumstilsynet har tilsvarende tilsynsansvar innenfor sitt myndighetsområde.</article></article> <article class="defaultP" margin-top="true">§ 47 nytt sjuende ledd skal lyde:</article><article class="legalP" id="kapittel-3-ledd-2">Utlendingsdirektoratet skal, når allmenne hensyn krever det, anmelde forholdet når det er grunn til å tro at det er skjedd en overtredelse av<ul class="defaultList"><li data-li-identifier="a)" data-name="a)"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">første ledd bokstav a som gjelder bruk av arbeidskraften til en utlending som ikke har nødvendig tillatelse etter loven, eller</article></article></li><li data-li-identifier="b)" data-name="b)"><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">annet ledd bokstav a.</article></article></li></ul></article> <article class="defaultP" margin-top="true">Någjeldende sjuende ledd blir nytt åttende ledd.</article></section><section class="section" data-name="kapIV" id="kapittel-4" data-lovdata-URL="LTI/lov/2004-07-02-66/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 4. juni 1993 nr. 58 om allmenngjøring av tariffavtaler m.v. gjøres følgende endringer:</article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-4-foreslåttparagraf-1"><span class="futureLegalArticleHeader">§ 8. <span class="legalArticleTitle">Tilsyn med lønns- og arbeidsvilkår</span></span><article class="legalP" id="kapittel-4-foreslåttparagraf-1-ledd-1">Arbeidstilsynet fører tilsyn med at lønns- og arbeidsvilkår som følger av vedtak om allmenngjøring etter § 3, blir overholdt. Enhver som er underlagt tilsyn etter bestemmelsen skal, når Arbeidstilsynet krever det og uten hinder av taushetsplikt, fremlegge opplysninger som anses nødvendige for utøvelsen av tilsynet. Arbeidstilsynet kan anmelde overtredelser til politiet. Petroleumstilsynet har tilsvarende tilsynsansvar innenfor sitt myndighetsområde.</article></article> <article class="defaultP" margin-top="true">Någjeldende §§ 8 og 9 blir §§ 9 og 10.</article></section><section class="section" data-name="kapV" id="kapittel-5" data-lovdata-URL="LTI/lov/2004-07-02-66/KAPITTEL_5"><h2 data-text-align="center">V</h2><ul class="defaultList"><li data-li-identifier="1." data-name="1."><article class="listArticle" id="kapittel-5-punkt-1"><article class="legalP" id="kapittel-5-punkt-1-ledd-1">Endringene i ligningsloven trer i kraft 1. oktober 2004.</article></article></li><li data-li-identifier="2." data-name="2."><article class="listArticle" id="kapittel-5-punkt-2"><article class="legalP" id="kapittel-5-punkt-2-ledd-1">For øvrig gjelder endringene fra den tid Kongen fastsetter. De enkelte endringer kan settes i kraft til forskjellig tid.</article></article></li></ul></section></main></body></html>