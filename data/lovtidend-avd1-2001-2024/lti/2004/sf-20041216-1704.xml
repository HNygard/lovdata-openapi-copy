<!DOCTYPE html><html lang="no"><head><title>Forskrift om regulering av fisket etter sild i Nordsjøen og i Skagerrak i 2005.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-16-1704</dd><dt class="dokid">DokumentID</dt><dd class="dokid">LTI/forskrift/2004-12-16-1704</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2444</dd><dt class="dateInForce">I kraft fra</dt><dd class="dateInForce">2005-01-01 – 2005-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§9</li><li>lov/1983-06-03-40/§11</li><li>lov/1983-06-03-40/§13</li><li>lov/1983-06-03-40/§25</li><li>lov/1999-03-26-15/§12</li><li>lov/1999-03-26-15/§21</li><li>forskrift/2000-02-11-99</li></ul></dd><dt class="dateOfPublication">Kunngjort</dt><dd class="dateOfPublication">2004-12-23</dd><dt class="journalNumber">Journalnummer</dt><dd class="journalNumber">2004-1456</dd><dt class="titleShort">Korttittel</dt><dd class="titleShort">Forskrift om sildefisket, 2005</dd><dt class="title">Tittel</dt><dd class="title">Forskrift om regulering av fisket etter sild i Nordsjøen og i Skagerrak i 2005.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 16. desember 2004 med hjemmel i lov 3. juni 1983 nr. 40 om saltvannsfiske m.v. § 4, § 5, § 9, § 11, § 13 og § 25 og lov 26. mars 1999 nr. 15 om retten til å delta i fiske og fangst (deltakerloven) § 12 og § 21, jf. delegeringsvedtak 11. februar 2000 nr. 99.</dd><dt class="refid">RefID</dt><dd class="refid">forskrift/2004-12-16-1704</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter sild i Nordsjøen og i Skagerrak i 2005.<ul class="tocSubUl"><li>Kap. I. Forbud, kvoter og definisjoner mv.<ul class="tocSubUl"><li>§ 1. Forbud</li><li>§ 2. Totalkvote</li><li>§ 3. Gruppekvote ringnotgruppen</li><li>§ 4. Gruppekvote trålgruppen</li><li>§ 5. Gruppekvote kystfartøygruppen</li><li>§ 6. Definisjoner</li></ul></li><li>Kap. II. Ringnotgruppen<ul class="tocSubUl"><li>§ 7. Vilkår for deltakelse</li><li>§ 8. Fartøykvote</li><li>§ 9. Utskifting av fartøy</li><li>§ 10. Salg av fartøy</li></ul></li><li>Kap. III. Trålgruppen<ul class="tocSubUl"><li>§ 11. Vilkår for deltakelse</li><li>§ 12. Bifangst i industritrålfiske</li><li>§ 13. Fartøykvote ved direkte sildefiske</li><li>§ 14. Partråling</li></ul></li><li>Kap. IV. Kystfartøygruppen<ul class="tocSubUl"><li>§ 15. Vilkår for deltakelse</li><li>§ 16. Fartøykvote</li><li>§ 17. Beregning av kvote ved utskifting og ombygging</li><li>§ 18. Anvendelse av fangst</li></ul></li><li>Kap. V. Fellesbestemmelser<ul class="tocSubUl"><li>§ 19. Særskilt turkvoteregulering</li><li>§ 20. Kvoteutnyttelse</li><li>§ 21. Midlertidig tillatelse til å benytte annet fartøy (leiefartøy)</li><li>§ 22. Overføring av fangst</li><li>§ 23. Bifangst av makrell</li><li>§ 24. Dumping og neddreping</li><li>§ 25. Stopp i fisket</li><li>§ 26. Omregningsfaktorer for sjølprodusert sild</li><li>§ 27. Agnfiske</li><li>§ 28. Bemyndigelse</li></ul></li><li>Kap. VI. Stenging av områder mv.<ul class="tocSubUl"><li>§ 29. Geografiske sperreområder</li></ul></li><li>Kap. VII. Straff og ikrafttredelse<ul class="tocSubUl"><li>§ 30. Straff</li><li>§ 31. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-16-1704" id="dokument"><h1>Forskrift om regulering av fisket etter sild i Nordsjøen og i Skagerrak i 2005.</h1><section class="section" data-name="kapI" id="kapittel-1" data-lovdata-URL="LTI/forskrift/2004-12-16-1704/KAPITTEL_1"><h2>Kap. I. Forbud, kvoter og definisjoner mv.</h2><article class="legalArticle" data-lovdata-URL="LTI/forskrift/2004-12-16-1704/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forbud</span></h3><article class="legalP" id="kapittel-1-paragraf-1-ledd-1">Det er forbudt for norske fartøy å fiske og lande sild i 2005.</article></article><article class="legalArticle" data-lovdata-URL="LTI/forskrift/2004-12-16-1704/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvote</span></h3><article class="legalP" id="kapittel-1-paragraf-2-ledd-1">Uten hensyn til forbudet i § 1 kan norske fartøy som omfattes av bestemmelsene i denne forskrift fiske og lande inntil 161.152 tonn sild i Nordsjøen sør for 62° N, avgrenset i øst av en rett linje gjennom Lindesnes fyr og Hanstholmen fyr. Av dette kvantum kan inntil 50.000 tonn fiskes i EU-sonen.</article><article class="legalP" id="kapittel-1-paragraf-2-ledd-2">Uten hensyn til forbudet i § 1 kan norske fartøy som omfattes av bestemmelsene i denne forskrift fiske og lande inntil 12.804 tonn sild i Skagerrak utenfor 4 nautiske mil av de svenske og danske grunnlinjene. Skagerrak er avgrenset i vest av en rett linje gjennom Hanstholm fyr til Lindesnes fyr, og i sør av en rett linje gjennom Skagen fyr til Tistlarna fyr.</article><article class="legalP" id="kapittel-1-paragraf-2-ledd-3">Av den norske kvoten på 12.804 tonn i området som nevnt i annet ledd, kan inntil 6.402 tonn fiskes i området som nevnt i første ledd.</article></article><article class="legalArticle" data-lovdata-URL="LTI/forskrift/2004-12-16-1704/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Gruppekvote ringnotgruppen</span></h3><article class="legalP" id="kapittel-1-paragraf-3-ledd-1">Uten hensyn til forbudet i § 1, kan fartøy med ringnottillatelse som nevnt i § 7 første ledd nr. 1 fiske 128.760 tonn. Av dette kvantum kan følgende kvanta fiskes i nedenfor nevnte områder:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Utenfor grunnlinjene i Nordsjøen, inntil 119.545 tonn.</article></article></li><li data-li-identifier="2)" data-name="2)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Utenfor to nautiske mil fra grunnlinjene i Skagerrak, inntil 9.216 tonn.</article></article></li></ul></article><article class="legalP" id="kapittel-1-paragraf-3-ledd-2">Fartøy som nevnt i § 7 første ledd nr. 2 og nr. 3 kan fiske inntil 8.219 tonn. Av dette kvantum kan følgende kvanta fiskes i nedenfor nevnte områder:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">Utenfor grunnlinjene i Nordsjøen, inntil 7.631 tonn.</article></article></li><li data-li-identifier="2)" data-name="2)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">Utenfor to nautiske mil fra grunnlinjene i Skagerrak, inntil 588 tonn.</article></article></li></ul></article></article><article class="legalArticle" data-lovdata-URL="LTI/forskrift/2004-12-16-1704/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Gruppekvote trålgruppen</span></h3><article class="legalP" id="kapittel-1-paragraf-4-ledd-1">Uten hensyn til forbudet i § 1, kan fartøy med tråltillatelse som nevnt i § 11 fiske inntil 11.281 tonn i området som nevnt i § 2 første ledd.</article><article class="legalP" id="kapittel-1-paragraf-4-ledd-2">Av kvantumet fastsatt i første ledd kan inntil 6.000 tonn fiskes i et direktefiske fra 1. januar 2005.</article><article class="legalP" id="kapittel-1-paragraf-4-ledd-3">Kvantumet fastsatt i første ledd inkluderer også bifangster av sild som tas i forbindelse med utøvelse av industritrålfisket.</article><article class="legalP" id="kapittel-1-paragraf-4-ledd-4">Dersom beregnet kvantum sild bifangst i industritrålfisket blir mindre enn det avsatte kvantum, kan Fiskeridirektoratet etter 1. oktober 2005 benytte det resterende kvantum i direktefiske for å sikre at gruppekvoten blir oppfisket.</article></article><article class="legalArticle" data-lovdata-URL="LTI/forskrift/2004-12-16-1704/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Gruppekvote kystfartøygruppen</span></h3><article class="legalP" id="kapittel-1-paragraf-5-ledd-1">Uten hensyn til forbudet i § 1 kan fartøy i kystfartøygruppens gruppe I fiske inntil 12.892 tonn i områdene nevnt i § 2.</article><article class="legalP" id="kapittel-1-paragraf-5-ledd-2">Fartøy med adgang til å delta i gruppe I i kystfartøygruppens fiske etter sild sør for 62° N i 2005, kan fiske og lande innenfor en kvote på 12.692 tonn nordsjøsild.</article><article class="legalP" id="kapittel-1-paragraf-5-ledd-3">Fartøy med adgang til å delta i gruppe II eller med garn i kystfartøygruppens fiske etter sild sør for 62° N i 2005, kan fiske og lande innenfor en avsetning på 200 tonn nordsjøsild.</article></article><article class="legalArticle" data-lovdata-URL="LTI/forskrift/2004-12-16-1704/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-6-ledd-1">Med «fiske og lande» forstås i denne forskrift at vedkommende fartøy som har adgang til å delta, tar utseiling til feltet, fisker med eget redskap og fører selv fangsten til fiskemottaket. Landing omfatter lossing og utstedelse av pliktig landings- eller sluttseddel.</article><article class="legalP" id="kapittel-1-paragraf-6-ledd-2">For fartøy som ikke selv kan føre fangst, for fartøy som må låssette eller som deltar i et eventuelt låssettingsfiske, skjer landing ved opptak fra lås/pose i sjøen til førings-/kjøperfartøy. Ved opptak veies kvantumet, og førings-/kjøperfartøy og fisker utsteder pliktig landings- eller sluttseddel.</article><article class="legalP" id="kapittel-1-paragraf-6-ledd-3">Med «lastekapasitet» forstås i denne forskrift fartøyets samlede lastekapasitet regnet ut fra de rom og tanker som kan nyttes til føring av løsført fangst. Fryserom som også kan nyttes til løsført råstoff regnes med i fartøyets lastekapasitet for løsført fangst. 10 hl svarer til 1 m<sup>3</sup> lasteromsvolum etter denne forskrift.</article><article class="legalP" id="kapittel-1-paragraf-6-ledd-4">Med «partråling» forstås i denne forskrift at fartøyene i partrållag må fiske med samme redskap, og dra med inntil 2 wirer i hver sin vinge av trålredskapet. Det er ikke tillatt å nytte tråldører under partråling i henhold til denne forskrift.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-12-16-1704/KAPITTEL_2"><h2>Kap. II. Ringnotgruppen</h2><article class="legalArticle" data-lovdata-URL="LTI/forskrift/2004-12-16-1704/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for deltakelse</span></h3><article class="legalP" id="kapittel-2-paragraf-1-ledd-1">Følgende fartøy kan delta i fisket:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Fartøy med ringnottillatelse.</article></article></li><li data-li-identifier="2)" data-name="2)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Ringnotfartøy mellom 21,35 og 27,50 meter største lengde, med mindre Fiskeridirektoratet har gitt tillatelse til å forlenge fartøyet av sikkerhetsmessige årsaker, og med lastekapasitet på 1.500 hl eller mindre som hadde adgang til å delta i SUK-gruppen i fisket utenfor grunnlinjene etter nordsjøsild, skagerraksild, makrell i Nordsjøen eller makrell nord for 62° N i minst ett av årene 2002, 2003 eller 2004 innenfor ringnotgruppen.</article></article></li><li data-li-identifier="3)" data-name="3)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Ringnotfartøy mellom 21,35 og 27,50 meter største lengde, med mindre Fiskeridirektoratet har gitt tillatelse til å forlenge fartøyet av sikkerhetsmessige årsaker, og med lastekapasitet på 1.500 hl eller mindre som fikk adgang til å delta etter Fiskeridepartementets forskrift 1. juni 1992 nr. 425 om adgang til å delta i makrellfisket og nordsjøsildfisket for eiere av fartøy mellom 70 og 90 fot i 1992, dersom de hadde adgang til å delta i SUK-gruppen i fisket utenfor grunnlinjene etter nordsjøsild eller makrell i minst ett av årene 2002, 2003 eller 2004 innenfor ringnotgruppen.</article></article></li></ul></article></article><article class="legalArticle" data-lovdata-URL="LTI/forskrift/2004-12-16-1704/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fartøykvote</span></h3><article class="legalP" id="kapittel-2-paragraf-2-ledd-1">Ringnotfartøy som har adgang til å delta, tildeles fartøykvoter innenfor de respektive gruppekvoter for Nordsjøen og Skagerrak med følgende basiskvoter: <table><tbody><tr><td data-text-align="left" data-vertical-align="top">1.500 hl +</td><td data-text-align="left" data-vertical-align="top">40% av konsesjonskapasiteten fra</td><td data-text-align="left" data-vertical-align="top">0 – 4.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">30% av konsesjonskapasiteten fra</td><td data-text-align="left" data-vertical-align="top">4.000 – 6.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">20% av konsesjonskapasiteten fra</td><td data-text-align="left" data-vertical-align="top">6.000 – 10.000 hl</td></tr><tr><td data-text-align="left" data-vertical-align="top" /><td data-text-align="left" data-vertical-align="top">10% av konsesjonskapasiteten over</td><td data-text-align="left" data-vertical-align="top">10.000 hl</td></tr></tbody></table></article><article class="legalP" id="kapittel-2-paragraf-2-ledd-2">Kvotene til det enkelte fartøy i Nordsjøen og Skagerrak fremkommer ved å multiplisere basiskvoten for fartøyet med den faktor en får ved å dividere de respektive gruppekvoter med summen av basiskvotene. Fiskeridirektoratet fastsetter faktoren og kan endre denne.</article><article class="legalP" id="kapittel-2-paragraf-2-ledd-3">For ringnotfartøy som nevnt i § 7 nr. 2 og 3 nyttes faktisk lasteromskapasitet, maksimalt 1.500 hl i basiskvote, som grunnlag for utregning av fartøykvotene.</article><article class="legalP" id="kapittel-2-paragraf-2-ledd-4">Basiskvoten blir omregnet slik at 1 hektoliter = 0,1 tonn (100 kilo).</article></article><article class="legalArticle" data-lovdata-URL="LTI/forskrift/2004-12-16-1704/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utskifting av fartøy</span></h3><article class="legalP" id="kapittel-2-paragraf-3-ledd-1">Eier av fartøy som fyller vilkårene i § 7 nr. 2 og 3 kan ved utskifting av fartøy etter søknad gis adgang til deltakelse i fisket med erstatningsfartøy. Slik tillatelse medfører at adgangen til å delta med utskiftningsfartøyet bortfaller.</article><article class="legalP" id="kapittel-2-paragraf-3-ledd-2">Søknad om adgang til å delta i fisket etter denne paragraf sendes Fiskeridirektoratets regionkontor.</article><article class="legalP" id="kapittel-2-paragraf-3-ledd-3">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2004-12-16-1704/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Salg av fartøy</span></h3><article class="legalP" id="kapittel-2-paragraf-4-ledd-1">Ved salg av fartøy som har deltatt i fisket i medhold av § 7 nr. 2 eller 3, kan ny eier etter søknad gis adgang til å delta.</article><article class="legalP" id="kapittel-2-paragraf-4-ledd-2">Adgangen for ny eier til å delta i fisket etter nordsjøsild medfører at selgers adgang til å delta bortfaller.</article><article class="legalP" id="kapittel-2-paragraf-4-ledd-3">Søknad om adgang til å delta i fisket etter denne paragraf sendes Fiskeridirektoratets regionkontor.</article><article class="legalP" id="kapittel-2-paragraf-4-ledd-4">Fiskeridirektoratet er klageinstans.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-12-16-1704/KAPITTEL_3"><h2>Kap. III. Trålgruppen</h2><article class="legalArticle" data-lovdata-URL="LTI/forskrift/2004-12-16-1704/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vilkår for deltakelse</span></h3><article class="legalP" id="kapittel-3-paragraf-1-ledd-1">Fartøy med nordsjøtrål- eller industritråltillatelse kan delta.</article></article><article class="legalArticle" data-lovdata-URL="LTI/forskrift/2004-12-16-1704/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Bifangst i industritrålfiske</span></h3><article class="legalP" id="kapittel-3-paragraf-2-ledd-1">Industritrålfangster kan inneholde bifangster av sild med inntil 20% i vekt av hele fangsten om bord og ved landing.</article><article class="legalP" id="kapittel-3-paragraf-2-ledd-2">Ved fiske etter tobis med trål med en maskevidde mindre enn 16 mm er det likevel ikke tillatt å ha mer enn 10% sild regnet i vekt av hele fangsten om bord og ved landing.</article><article class="legalP" id="kapittel-3-paragraf-2-ledd-3">Fiskeridirektoratet kan endre bifangstprosenten i første og andre ledd dersom utviklingen i fisket gjør dette nødvendig.</article></article><article class="legalArticle" data-lovdata-URL="LTI/forskrift/2004-12-16-1704/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fartøykvote ved direkte sildefiske</span></h3><article class="legalP" id="kapittel-3-paragraf-3-ledd-1">Deltakende fartøy kan fiske på fartøykvoter. Fartøyenes fartøykvote blir utregnet på følgende måte:</article><article class="legalP" id="kapittel-3-paragraf-3-ledd-2">Det etableres en basiskvote for hvert enkelt fartøy etter følgende nøkkel: <table><tbody><tr><td data-text-align="left" data-vertical-align="top">50 tonn +</td><td data-text-align="left" data-vertical-align="top">50% av bruttotonnasje fra</td><td data-text-align="left" data-vertical-align="top">0 – 100</td></tr><tr><td data-text-align="left" data-vertical-align="top" /><td data-text-align="left" data-vertical-align="top">40% av bruttotonnasje fra</td><td data-text-align="left" data-vertical-align="top">101 – 200</td></tr><tr><td data-text-align="left" data-vertical-align="top" /><td data-text-align="left" data-vertical-align="top">30% av bruttotonnasje fra</td><td data-text-align="left" data-vertical-align="top">201 – 300</td></tr><tr><td data-text-align="left" data-vertical-align="top" /><td data-text-align="left" data-vertical-align="top">20% av bruttotonnasje fra</td><td data-text-align="left" data-vertical-align="top">301 – 400</td></tr><tr><td data-text-align="left" data-vertical-align="top" /><td data-text-align="left" data-vertical-align="top">10% av bruttotonnasje fra</td><td data-text-align="left" data-vertical-align="top">401 – 600</td></tr></tbody></table></article><article class="legalP" id="kapittel-3-paragraf-3-ledd-3">Fartøykvoten til det enkelte fartøy framkommer ved å multiplisere basiskvoten for vedkommende fartøy med den faktoren en får ved å dividere gruppekvoten med summen av basiskvotene.</article><article class="legalP" id="kapittel-3-paragraf-3-ledd-4">Ved beregning av fartøyets basiskvote gjelder tonnasje i henhold til Skipskontrollens målebrev/identitetsbevis utstedt senest 31. desember 2001, eventuelt fartøyets tonnasje i henhold til Skipskontrollens målebrev/identitetsbevis etter foretatt utskifting eller ombygging i overensstemmelse med utskifting/ombyggingstillatelse gitt senest samme dato. Ved eierskifte nyttes bruttotonnasje pr. nevnte tidspunkt for det fartøy reder hadde konsesjon på ved årets begynnelse eller tidligere.</article><article class="legalP" id="kapittel-3-paragraf-3-ledd-5">Fiskeridirektoratet fastsetter faktoren og kan endre denne.</article></article><article class="legalArticle" data-lovdata-URL="LTI/forskrift/2004-12-16-1704/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Partråling</span></h3><article class="legalP" id="kapittel-3-paragraf-4-ledd-1">Uten hensyn til forbudet i § 20 kan to fartøy som partråler fordele kvantumet på de samme to fartøy ved levering på følgende vilkår:<ul class="defaultList"><li data-li-identifier="1)" data-name="1)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">Fartøyene må være skriftlig påmeldt som partrållag til Norges Sildesalgslag i Bergen før partråling startes, og</article></article></li><li data-li-identifier="2)" data-name="2)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">fangst som tas i forbindelse med partråling skal deles med minimum 20% av fangsten pr. landing til det ene fartøyet, og</article></article></li><li data-li-identifier="3)" data-name="3)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">ved innmelding av fangst til Norges Sildesalgslag og ved landing skal det gis oppgave over at fangsten er tatt som partrållag. Oppgavene skal angi hvilke to fartøy som har partrålt, og</article></article></li><li data-li-identifier="4)" data-name="4)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">et fartøy kan ikke dele fangst med mer enn ett annet fartøy i løpet av 2005.</article></article></li></ul></article><article class="legalP" id="kapittel-3-paragraf-4-ledd-2">Fiskeridirektoratets regionkontor kan kreve at fartøy som påmeldes som partrållag fremstiller seg for godkjenning.</article><article class="legalP" id="kapittel-3-paragraf-4-ledd-3">Fiskeridirektoratet er klageinstans.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-12-16-1704/KAPITTEL_4"><h2>Kap. IV. Kystfartøygruppen</h2><article class="legalArticle" data-lovdata-URL="LTI/forskrift/2004-12-16-1704/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vilkår for deltakelse</span></h3><article class="legalP" id="kapittel-4-paragraf-1-ledd-1">Fartøy som fyller vilkårene for adgang til å delta i kystfartøygruppens fiske etter sild sør for 62° N i 2005, kan delta.</article></article><article class="legalArticle" data-lovdata-URL="LTI/forskrift/2004-12-16-1704/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Fartøykvote</span></h3><article class="legalP" id="kapittel-4-paragraf-2-ledd-1">Deltakende fartøy i gruppe I kan fiske følgende kvanta sild: <table><thead><tr><th data-text-align="left" data-vertical-align="top"><i>Fartøylengde (største lengde)</i></th><th data-text-align="left" data-vertical-align="top"><i>Kvotefaktor</i></th><th data-text-align="left" data-vertical-align="top"><i>Fartøykvote</i></th></tr></thead><tbody><tr><td data-text-align="left" data-vertical-align="top">under 7,0 meter</td><td data-text-align="left" data-vertical-align="top">1</td><td data-text-align="left" data-vertical-align="top">12</td></tr><tr><td data-text-align="left" data-vertical-align="top">7,0 – 7,99 meter</td><td data-text-align="left" data-vertical-align="top">2</td><td data-text-align="left" data-vertical-align="top">24</td></tr><tr><td data-text-align="left" data-vertical-align="top">8,0 – 8,99 meter</td><td data-text-align="left" data-vertical-align="top">3</td><td data-text-align="left" data-vertical-align="top">36</td></tr><tr><td data-text-align="left" data-vertical-align="top">9,0 – 9,99 meter</td><td data-text-align="left" data-vertical-align="top">4</td><td data-text-align="left" data-vertical-align="top">48</td></tr><tr><td data-text-align="left" data-vertical-align="top">10,0 – 10,99 meter</td><td data-text-align="left" data-vertical-align="top">5</td><td data-text-align="left" data-vertical-align="top">60</td></tr><tr><td data-text-align="left" data-vertical-align="top">11,0 – 11,99 meter</td><td data-text-align="left" data-vertical-align="top">6</td><td data-text-align="left" data-vertical-align="top">72</td></tr><tr><td data-text-align="left" data-vertical-align="top">12,0 – 12,99 meter</td><td data-text-align="left" data-vertical-align="top">7</td><td data-text-align="left" data-vertical-align="top">84</td></tr><tr><td data-text-align="left" data-vertical-align="top">13,0 – 13,99 meter</td><td data-text-align="left" data-vertical-align="top">8</td><td data-text-align="left" data-vertical-align="top">96</td></tr><tr><td data-text-align="left" data-vertical-align="top">14,0 – 14,99 meter</td><td data-text-align="left" data-vertical-align="top">9</td><td data-text-align="left" data-vertical-align="top">108</td></tr><tr><td data-text-align="left" data-vertical-align="top">15,0 – 15,99 meter</td><td data-text-align="left" data-vertical-align="top">10</td><td data-text-align="left" data-vertical-align="top">120</td></tr><tr><td data-text-align="left" data-vertical-align="top">16,0 – 16,99 meter</td><td data-text-align="left" data-vertical-align="top">11</td><td data-text-align="left" data-vertical-align="top">132</td></tr><tr><td data-text-align="left" data-vertical-align="top">17,0 -17,99 meter</td><td data-text-align="left" data-vertical-align="top">12</td><td data-text-align="left" data-vertical-align="top">144</td></tr><tr><td data-text-align="left" data-vertical-align="top">18,0 – 18,99 meter</td><td data-text-align="left" data-vertical-align="top">13</td><td data-text-align="left" data-vertical-align="top">156</td></tr><tr><td data-text-align="left" data-vertical-align="top">19,0 – 19,99 meter</td><td data-text-align="left" data-vertical-align="top">14</td><td data-text-align="left" data-vertical-align="top">168</td></tr><tr><td data-text-align="left" data-vertical-align="top">20,0 – 20,99 meter</td><td data-text-align="left" data-vertical-align="top">15</td><td data-text-align="left" data-vertical-align="top">180</td></tr><tr><td data-text-align="left" data-vertical-align="top">21,0 – 21,35 meter</td><td data-text-align="left" data-vertical-align="top">16</td><td data-text-align="left" data-vertical-align="top">192</td></tr></tbody></table></article><article class="legalP" id="kapittel-4-paragraf-2-ledd-2">Fartøy i gruppe II kan fiske og lande inntil 5 tonn.</article><article class="legalP" id="kapittel-4-paragraf-2-ledd-3">Fartøy i gruppe II som deltar med garn kan fiske og lande inntil 10 tonn.</article></article><article class="legalArticle" data-lovdata-URL="LTI/forskrift/2004-12-16-1704/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Beregning av kvote ved utskifting og ombygging</span></h3><article class="legalP" id="kapittel-4-paragraf-3-ledd-1">Fartøy som ved utskifting eller ombygging får endret sin faktiske lengde, får sin kvote beregnet etter lengde ført i merkeregisteret senest 31. desember 2002, eller godkjent målebrev datert senest samme dato.</article></article><article class="legalArticle" data-lovdata-URL="LTI/forskrift/2004-12-16-1704/§18" data-name="§18" id="kapittel-4-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Anvendelse av fangst</span></h3><article class="legalP" id="kapittel-4-paragraf-4-ledd-1">Fartøy som deltar i kystfiske kan bare fiske til konsum eller agn.</article><article class="legalP" id="kapittel-4-paragraf-4-ledd-2">Fiskeridirektoratets regionkontor kan etter søknad gi tillatelse til oppmaling av hele eller deler av fangsten dersom sild av kvalitetsmessige grunner ikke kan anvendes til konsum eller agn.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2004-12-16-1704/KAPITTEL_5"><h2>Kap. V. Fellesbestemmelser</h2><article class="legalArticle" data-lovdata-URL="LTI/forskrift/2004-12-16-1704/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Særskilt turkvoteregulering</span></h3><article class="legalP" id="kapittel-5-paragraf-1-ledd-1">Fartøy som deltar med hjemmel i § 7 nr. 2 eller 3 eller som deltar med hjemmel i § 15, er begrenset av en kvote på 150 tonn losset kvantum pr. tur.</article><article class="legalP" id="kapittel-5-paragraf-1-ledd-2">Leveringer over 150 tonn losset kvantum pr. tur vil bli inndratt og belastet fartøyets eventuelle gjenstående kvote.</article></article><article class="legalArticle" data-lovdata-URL="LTI/forskrift/2004-12-16-1704/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Kvoteutnyttelse</span></h3><article class="legalP" id="kapittel-5-paragraf-2-ledd-1">Hvert fartøy kan bare fiske og lande èn kvote. Uten hinder av dette kan hvert fartøy fiske og lande kvote utvekslet eller tildelt i medhold av bestemmelser om enhetskvoter, rederikvoter, eller andre spesielle kvoteordninger.</article><article class="legalP" id="kapittel-5-paragraf-2-ledd-2">Ved salg og utskiftning av fartøy innenfor reguleringsåret skal kvoten beregnes etter bestemmelsene i tredje til femte ledd.</article><article class="legalP" id="kapittel-5-paragraf-2-ledd-3">Ved kjøp av fartøy kan ny eier ikke fiske og lande mer enn det som gjenstår av den nye eiers kvote etter fradrag for det som fartøyet totalt har fisket og landet i reguleringsåret. Dette gjelder også når fartøyet erverves til utskiftning av et annet fartøy.</article><article class="legalP" id="kapittel-5-paragraf-2-ledd-4">Ved utskiftning av fartøy kan erstatningsfartøyet heller ikke fiske og lande mer enn det som gjenstår av den nye eiers kvote etter fradrag for det som han selv har fisket og landet med annet fartøy i vedkommendes eie i reguleringsåret.</article><article class="legalP" id="kapittel-5-paragraf-2-ledd-5">Når det ved utskiftning gjøres fradrag etter tredje ledd eller fjerde ledd, skal det fangstkvantum som er størst av de to alternativene trekkes fra.</article><article class="legalP" id="kapittel-5-paragraf-2-ledd-6">Det kvantum som eier av fartøy i gruppe II har fisket og levert kommer til fradrag på fartøykvoten ved en eventuell deltakelse i gruppe I.</article></article><article class="legalArticle" data-lovdata-URL="LTI/forskrift/2004-12-16-1704/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Midlertidig tillatelse til å benytte annet fartøy (leiefartøy)</span></h3><article class="legalP" id="kapittel-5-paragraf-3-ledd-1">Fiskeridirektoratets regionkontor kan ved forlis og havari som medfører vesentlig driftsavbrudd gi midlertidig tillatelse til å benytte annet fartøy i fisket. Fiskeridirektoratets regionkontor kan fastsette nærmere vilkår for slik tillatelse, herunder at høvedsmannen samt hele eller deler av mannskapet skal delta i fisket med leiefartøyet. Det må nyttes leiefartøy fra samme fartøygruppe.</article><article class="legalP" id="kapittel-5-paragraf-3-ledd-2">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2004-12-16-1704/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Overføring av fangst</span></h3><article class="legalP" id="kapittel-5-paragraf-4-ledd-1">Det kvantum som kan fiskes med det enkelte fartøy kan ikke overføres til annet fartøy. Det er også forbudt å motta og å lande fangst som er fisket av annet fartøy.</article><article class="legalP" id="kapittel-5-paragraf-4-ledd-2">Uten hensyn til forbudet i første ledd er det likevel tillatt med overføring av fangst dersom vedkommende fisker med fartøyet befinner seg på feltet på opptakstidspunktet, deltar i fisket i ringnotgruppen, trålgruppen eller i gruppe I i kystfartøygruppen og er utrustet, egnet og bemannet for fisket. Det er likevel ikke tillatt med overføring av fangst som er tatt om bord.</article></article><article class="legalArticle" data-lovdata-URL="LTI/forskrift/2004-12-16-1704/§23" data-name="§23" id="kapittel-5-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Bifangst av makrell</span></h3><article class="legalP" id="kapittel-5-paragraf-5-ledd-1">Sildefangster kan inneholde bifangster av makrell med inntil 10% i vekt av fangsten om bord eller av landet fangst.</article></article><article class="legalArticle" data-lovdata-URL="LTI/forskrift/2004-12-16-1704/§24" data-name="§24" id="kapittel-5-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Dumping og neddreping</span></h3><article class="legalP" id="kapittel-5-paragraf-6-ledd-1">Det er forbudt å slippe fangst som er død eller døende og å kaste ut fangst eller fiskeavfall.</article><article class="legalP" id="kapittel-5-paragraf-6-ledd-2">Er sild forsettlig eller uaktsomt dumpet, eller er det på andre måter forårsaket neddreping av sild, kan Fiskeridirektoratets regionkontor fatte vedtak om en forholdsmessig avkorting av kvoten. Fiskeridirektoratet er klageinstans.</article><article class="legalP" id="kapittel-5-paragraf-6-ledd-3">Fiskeridirektoratets regionkontor kan gjøre unntak fra forbudet i første ledd, eller påby opptak av fangst.</article><article class="legalP" id="kapittel-5-paragraf-6-ledd-4">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2004-12-16-1704/§25" data-name="§25" id="kapittel-5-paragraf-7"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Stopp i fisket</span></h3><article class="legalP" id="kapittel-5-paragraf-7-ledd-1">Fiskeridirektoratet kan stoppe fisket når totalkvoten, områdekvoten eller den enkelte gruppekvote er beregnet oppfisket.</article><article class="legalP" id="kapittel-5-paragraf-7-ledd-2">Fiskeridirektoratet kan stoppe fisket selv om det enkelte fartøy ikke har fisket hele kvoten.</article><article class="legalP" id="kapittel-5-paragraf-7-ledd-3">Fartøy som fisker i gruppe II og fartøy som fisker med garn kan fortsette fisket selv om det innføres stopp i fisket for kystfartøygruppen.</article></article><article class="legalArticle" data-lovdata-URL="LTI/forskrift/2004-12-16-1704/§26" data-name="§26" id="kapittel-5-paragraf-8"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Omregningsfaktorer for sjølprodusert sild</span></h3><article class="legalP" id="kapittel-5-paragraf-8-ledd-1">Ved sildefiletproduksjon er omregningsfaktoren 2,0 slik at 1 tonn sildefilet blir avregnet med 2 tonn sild rund vekt på fartøykvoten.</article><article class="legalP" id="kapittel-5-paragraf-8-ledd-2">Ved silderognproduksjon er omregningsfaktoren 9,0 slik at 1 tonn silderogn blir avregnet med 9 tonn sild rund vekt på fartøykvoten.</article><article class="legalP" id="kapittel-5-paragraf-8-ledd-3">Ved produksjon av hel saltet sild, er omregningsfaktoren 1, slik at 1 tonn hel saltet sild blir avregnet med 1 tonn sild rund vekt på fartøykvoten.</article><article class="legalP" id="kapittel-5-paragraf-8-ledd-4">Ved produksjon av hodekappet saltet sild, er omregningsfaktoren 1,2 slik at 1 tonn hodekappet saltet sild blir avregnet med 1,2 tonn sild rund vekt på fartøykvoten.</article><article class="legalP" id="kapittel-5-paragraf-8-ledd-5">Summen av alle leverte produkter, inklusive biprodukter, må ikke overstige fartøykvoten.</article><article class="legalP" id="kapittel-5-paragraf-8-ledd-6">Landing av biprodukt skal kontrolleres av Fiskeridirektoratets regionskontor, og føres særskilt på sluttseddelen.</article><article class="legalP" id="kapittel-5-paragraf-8-ledd-7">Med «biprodukt» menes i denne paragraf avfall/avskjær og hel sild som er utsortert fra sjølproduksjon av silderogn.</article></article><article class="legalArticle" data-lovdata-URL="LTI/forskrift/2004-12-16-1704/§27" data-name="§27" id="kapittel-5-paragraf-9"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Agnfiske</span></h3><article class="legalP" id="kapittel-5-paragraf-9-ledd-1">Fiskere som er ført på blad A i fiskermanntallet kan bruke not i fiske etter agn til eget forbruk med merkeregistrert fartøy under 27,50 meter største lengde.</article></article><article class="legalArticle" data-lovdata-URL="LTI/forskrift/2004-12-16-1704/§28" data-name="§28" id="kapittel-5-paragraf-10"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Bemyndigelse</span></h3><article class="legalP" id="kapittel-5-paragraf-10-ledd-1">Fiskeridirektoratet kan endre denne forskrift og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fisket.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2004-12-16-1704/KAPITTEL_6"><h2>Kap. VI. Stenging av områder mv.</h2><article class="legalArticle" data-lovdata-URL="LTI/forskrift/2004-12-16-1704/§29" data-name="§29" id="kapittel-6-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Geografiske sperreområder</span></h3><article class="legalP" id="kapittel-6-paragraf-1-ledd-1">I området mellom 62° 00′ N og 60° 30′ N er det hele året forbudt å fiske sild fra grunnlinjene og ut til 12 nautiske mil. Forbudet omfatter også norsk vårgytende sild.</article><article class="legalP" id="kapittel-6-paragraf-1-ledd-2">I perioden fra og med 15. februar til og med 30. april er det forbudt å fiske all sild i området mellom 62° N og en rett linje mellom Lindesnes fyr og Hanstholm fyr innenfor 12 nautiske mil regnet fra grunnlinjene. Forbudet i første punktum er ikke til hinder for et begrenset fiske for kystfartøy i den grad slik adgang følger av forskrift om regulering av fisket etter norsk vårgytende sild i 2005.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2004-12-16-1704/KAPITTEL_7"><h2>Kap. VII. Straff og ikrafttredelse</h2><article class="legalArticle" data-lovdata-URL="LTI/forskrift/2004-12-16-1704/§30" data-name="§30" id="kapittel-7-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Straff</span></h3><article class="legalP" id="kapittel-7-paragraf-1-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift straffes i henhold til lov 3. juni 1983 nr. 40 om saltvannsfiske m.v. § 53 og lov 26. mars 1999 nr. 15 om retten til å delta i fiske og fangst § 29. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2004-12-16-1704/§31" data-name="§31" id="kapittel-7-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Denne forskrift trer i kraft 1. januar 2005 og gjelder til og med 31. desember 2005.</article></article></section></main></body></html>