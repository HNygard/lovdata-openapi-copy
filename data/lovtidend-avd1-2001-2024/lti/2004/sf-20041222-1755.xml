<!DOCTYPE html><html lang="no"><head><title>Forskrift om bostøtte fra Den Norske Stats Husbank.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-22-1755</dd><dt class="dokid">DokumentID</dt><dd class="dokid">LTI/forskrift/2004-12-22-1755</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 16 s 2485</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-05-05-427</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-03-01-3/§21</li></ul></dd><dt class="dateOfPublication">Kunngjort</dt><dd class="dateOfPublication">2004-12-28</dd><dt class="journalNumber">Journalnummer</dt><dd class="journalNumber">2004-1548</dd><dt class="titleShort">Korttittel</dt><dd class="titleShort">Forskrift om bostøtte fra Husbanken</dd><dt class="title">Tittel</dt><dd class="title">Forskrift om bostøtte fra Den Norske Stats Husbank.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 22. desember 2004 med hjemmel i Stortingets vedtak 12. juni 1972 med senere endringer og lov 1. mars 1946 nr. 3 om Den Norske Stats Husbank § 21.</dd><dt class="refid">RefID</dt><dd class="refid">forskrift/2004-12-22-1755</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bostøtte fra Den Norske Stats Husbank.<ul class="tocSubUl"><li>§ 1. Formål</li><li>§ 2. Hvem som kan få bostøtte</li><li>§ 3. Boliger det kan gis bostøtte til</li><li>§ 4. Krav til boligen</li><li>§ 5. Utmåling av bostøtte</li><li>§ 6. Rett til motregning</li><li>§ 7. Tilbakekreving av feilutbetalt bostøtte</li><li>§ 8. Innhenting av opplysninger fra registre, uavhengig av taushetsplikt</li><li>§ 9. Særlige bestemmelser</li><li>§ 10. Nærmere retningslinjer</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-22-1755" id="dokument"><h1>Forskrift om bostøtte fra Den Norske Stats Husbank.</h1><article class="legalArticle" data-lovdata-URL="LTI/forskrift/2004-12-22-1755/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Målet med bostøtten er at alders-, uføre- og etterlattepensjonister og barnefamilier, samt andre husstander med svak økonomi, skal kunne anskaffe seg en hensiktsmessig, nøktern bolig og ha mulighet til å bli boende i denne. Videre skal bostøtten utjevne forskjeller i levekår for pensjonistgrupper som følge av forskjellige boutgifter.</article><article class="legalP" id="paragraf-1-ledd-2">Bostøtte ytes til personer som er folkeregistrert og lovlig bosatt i Norge.</article></article><article class="legalArticle" data-lovdata-URL="LTI/forskrift/2004-12-22-1755/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få bostøtte</span></h2><article class="legalP" id="paragraf-2-ledd-1">Med hjemmel i § 1 i stortingsvedtak av 12. juni 1972 stilles det krav om at et av medlemmene i husstanden må enten:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">være under 18 år</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">være over 65 år</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">motta en av følgende ytelser fra lov 28. februar 1997 nr. 19 om folketrygd: <ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-3-ledd-1-punkt-1"><article class="legalP" id="paragraf-2-ledd-1-punkt-3-ledd-1-punkt-1-ledd-1">uførepensjon</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-3-ledd-1-punkt-2"><article class="legalP" id="paragraf-2-ledd-1-punkt-3-ledd-1-punkt-2-ledd-1">grunnstønad</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3-ledd-1-punkt-3"><article class="legalP" id="paragraf-2-ledd-1-punkt-3-ledd-1-punkt-3-ledd-1">hjelpestønad</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-3-ledd-1-punkt-4"><article class="legalP" id="paragraf-2-ledd-1-punkt-3-ledd-1-punkt-4-ledd-1">yrkesskadeserstatning</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-3-ledd-1-punkt-5"><article class="legalP" id="paragraf-2-ledd-1-punkt-3-ledd-1-punkt-5-ledd-1">attføringspenger</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-3-ledd-1-punkt-6"><article class="legalP" id="paragraf-2-ledd-1-punkt-3-ledd-1-punkt-6-ledd-1">tidsbegrenset uførestønad</article></article></li><li data-li-identifier="g." data-name="g."><article class="listArticle" id="paragraf-2-ledd-1-punkt-3-ledd-1-punkt-7"><article class="legalP" id="paragraf-2-ledd-1-punkt-3-ledd-1-punkt-7-ledd-1">rehabiliteringspenger</article></article></li><li data-li-identifier="h." data-name="h."><article class="listArticle" id="paragraf-2-ledd-1-punkt-3-ledd-1-punkt-8"><article class="legalP" id="paragraf-2-ledd-1-punkt-3-ledd-1-punkt-8-ledd-1">ytelser til etterlatte (gjenlevende ektefelle, fraskilt ektefelle, ugift med pensjon eller overgangsstønad)</article></article></li></ul></article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">motta støtte fra et annet EØS-land tilsvarende det som er nevnt ovenfor i denne paragraf nr. 3 bokstavene a til h</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">motta annen offentlig alders-, uføre- eller etterlattepensjon</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">motta ytelser etter lov 13. desember 1946 nr. 21 og 22 om krigspensjonering for hjemmestyrkepersonell m.v. med tilleggslover</article></article></li><li data-li-identifier="7." data-name="7."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">motta uførepensjon etter lov 12. desember 1958 nr. 10 om yrkesskadetrygd</article></article></li><li data-li-identifier="8." data-name="8."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">være person med rett til ytelser etter lov 13. desember 1991 nr. 81 om sosiale tjenester når vedkommende må antas å ha behov for kontinuerlig sosialhjelp i minst ett år og ikke har annen inntekt, eller</article></article></li><li data-li-identifier="9." data-name="9."><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">være deltaker i introduksjonsprogram for nyankomne innvandrere.</article></article></li></ul></article></article><article class="legalArticle" data-lovdata-URL="LTI/forskrift/2004-12-22-1755/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Boliger det kan gis bostøtte til</span></h2><article class="legalP" id="paragraf-3-ledd-1">Forutsatt at husstanden er støtteberettiget, jf. § 2, kan bostøtte gis til dekning av boutgifter for boliger med påhvilende:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">etableringstilskudd gitt før 1. januar 1996, etableringslån, ervervslån, kjøpslån, oppføringslån, utbedringslån eller grunnlån fra Husbanken</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">startlån, utbedringslån eller etableringslån fra en kommune med midler kommunen har lånt i Husbanken til dette formålet</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">boliglån gitt av Landbruksbanken/SND/Innovasjon Norge, eller</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">oppstartingstilskudd fra Husbanken til omsorgsboliger. Omsorgsboliger oppført med oppstartingstilskudd fra Husbanken omfattes også etter at tilskuddet er nedskrevet.</article></article></li></ul></article><article class="legalP" id="paragraf-3-ledd-2">Uavhengig av finansiering er følgende boliger omfattet av ordningen:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">kommunale utleieboliger. For husstander som omfattes av § 2, nr. 1, nr. 3 bokstavene b til g og nr. 7 til 9, er det tilstrekkelig at boligen er formidlet av kommunen</article></article></li><li data-li-identifier="2." data-name="2."><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">boliger underlagt leiereguleringer etter kapittel II i lov 7. juli 1967 nr. 13 om husleieregulering m.v. for boliger som er oppført før 8. april 1940, så fremt leietaker bodde i leiligheten pr. 31. januar 1999, og</article></article></li><li data-li-identifier="3." data-name="3."><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">eid eller leid bolig i borettslag.</article></article></li></ul></article><article class="legalP" id="paragraf-3-ledd-3">Det stilles heller ikke krav til finansiering for:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">husstander med barn under 18 år</article></article></li><li data-li-identifier="2." data-name="2."><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">husstander med alders-, uføre- eller etterlattepensjonister med inntekt under minstepensjon tillagt 30 prosent</article></article></li><li data-li-identifier="3." data-name="3."><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">husstander med deltager i introduksjonsprogram for nyankomne innvandrere, eller</article></article></li><li data-li-identifier="4." data-name="4."><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">husstander som omfattes av § 2 nr. 3 bokstavene b til og med g og nr. 7 og 8 som bor i eid bolig.</article></article></li></ul></article><article class="legalP" id="paragraf-3-ledd-4">Bostøtte gis ikke til beboere i institusjoner hjemlet i lov om helsetjenesten i kommunene § 1-3, annet ledd pkt. 5 og lov om sosiale tjenester m.v. § 4-2 bokstav d.</article></article><article class="legalArticle" data-lovdata-URL="LTI/forskrift/2004-12-22-1755/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til boligen</span></h2><article class="legalP" id="paragraf-4-ledd-1">Boligen skal ha kjøkken, bad, oppholdsrom, soverom og egen inngang. I tillegg skal boligen være over 40 kvm utenom fellesareal.</article><article class="legalP" id="paragraf-4-ledd-2">Kravene gjelder ikke for:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">husstander med barn under 18 år</article></article></li><li data-li-identifier="2." data-name="2."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">husstander med alders-, uføre- eller etterlattepensjonister med inntekt under minstepensjon tillagt 30 prosent</article></article></li><li data-li-identifier="3." data-name="3."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">kommunale utleieboliger og boliger formidlet av kommunen som bebos av husstand som har person som er deltaker i introduksjonsprogram for nyankomne innvandrer og som omfattes av § 2 nr. 3 bokstavene b til og med g og nr. 7 og nr. 8</article></article></li><li data-li-identifier="4." data-name="4."><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">omsorgsboliger med oppstartingstilskudd fra Husbanken, og</article></article></li><li data-li-identifier="5." data-name="5."><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">leieboliger som er underlagt leieregulering etter kapittel II i lov 7. juli 1967 nr. 13 om husleieregulering m.v. for boliger.</article></article></li></ul></article><article class="legalP" id="paragraf-4-ledd-3">For alle typer boliger gjelder krav om at det skal være helårsbolig. Ytterligere krav til boliger som omfattes av ordningen kan fastsettes av Husbanken.</article></article><article class="legalArticle" data-lovdata-URL="LTI/forskrift/2004-12-22-1755/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utmåling av bostøtte</span></h2><article class="legalP" id="paragraf-5-ledd-1">I størst mulig grad skal faktiske boutgifter benyttes ved fastsetting av husstandens boutgifter. Utgifter som inngår i boutgiftene er husleie, renter og avdrag på boliglån, driftsutgifter, festeavgift, eiendomsskatt og kommunale avgifter. Husbanken fastsetter utfyllende regler for boutgifter.</article><article class="legalP" id="paragraf-5-ledd-2">For alders-, uføre- og etterlattepensjonister med inntekter under minstepensjon tillagt 30 prosent godkjennes utgifter til lys og varme etter sjablon.</article><article class="legalP" id="paragraf-5-ledd-3">Bostøtten framkommer som differansen mellom husstandens boutgifter og rimelig boutgift multiplisert med dekningsprosenten. Dekningsprosenten er som hovedregel 70 prosent. For kommunale utleieboliger/utleieboliger formidlet av kommunen er den 80 prosent.</article></article><article class="legalArticle" data-lovdata-URL="LTI/forskrift/2004-12-22-1755/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til motregning</span></h2><article class="legalP" id="paragraf-6-ledd-1">Dersom bostøtteberettigede står med forfalte ubetalte rente- og avdragsterminer på lån i Husbanken, kan innvilget bostøtte nyttes til avregning av skyldige terminbeløp.</article></article><article class="legalArticle" data-lovdata-URL="LTI/forskrift/2004-12-22-1755/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakekreving av feilutbetalt bostøtte</span></h2><article class="legalP" id="paragraf-7-ledd-1">Dersom noen har mottatt bostøtte i strid med redelighet og god tro, kan beløpet kreves betalt tilbake. Det samme gjelder dersom mottakeren eller noen som har handlet på dennes vegne, uaktsomt har gitt feilaktige, mangelfulle eller misvisende opplysninger.</article><article class="legalP" id="paragraf-7-ledd-2">Bostøtte kan også kreves tilbake dersom utbetalingen skyldes feil fra Husbanken eller det kommunale bostøttekontor og mottakeren burde forstått dette. Dersom mottakeren ikke har meldt fra om inntektsøkning, eller meldt fra om for liten eller for stor inntektsøkning, kan bostøtten avregnes i fremtidig innvilget bostøtte.</article></article><article class="legalArticle" data-lovdata-URL="LTI/forskrift/2004-12-22-1755/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innhenting av opplysninger fra registre, uavhengig av taushetsplikt</span></h2><article class="legalP" id="paragraf-8-ledd-1">For å fatte vedtak om bostøtte, innhentes det opplysninger fra følgende registre:<ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Folkeregisteret</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Skattedirektoratets data vedrørende husstandsmedlemmenes inntektsforhold og formuesforhold</article></article></li><li data-li-identifier="3." data-name="3."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Rikstrygdeverkets data vedrørende husstandsmedlemmenes trygdestatus og trygdeutbetalinger</article></article></li><li data-li-identifier="4." data-name="4."><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">Arbeidsdirektoratets register over utbetalinger av dagpenger og attføringsytelser</article></article></li><li data-li-identifier="5." data-name="5."><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">Husbankens/Landbruksbankens/SNDs/Innovasjon Norges data vedrørende de oppgitte boliger og husstandsmedlemmenes låneforhold til bankene.</article></article></li></ul></article><article class="legalP" id="paragraf-8-ledd-2">Ajourføring skjer ellers på grunnlag av endringsmeldinger fra søkerne, borettslagene og kommunene.</article></article><article class="legalArticle" data-lovdata-URL="LTI/forskrift/2004-12-22-1755/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Særlige bestemmelser</span></h2><article class="legalP" id="paragraf-9-ledd-1">Bostøtte innvilges av Husbanken.</article><article class="legalP" id="paragraf-9-ledd-2">Utbetalingen av bostøtte skjer gjennom Husbanken og i alminnelighet direkte til den støtteberettigede husstand. Bostøtte kan også overdras kommunal myndighet med hjemmel i lov 1. mars 1946 nr. 3 om Husbanken kapittel 3 § 17.</article></article><article class="legalArticle" data-lovdata-URL="LTI/forskrift/2004-12-22-1755/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nærmere retningslinjer</span></h2><article class="legalP" id="paragraf-10-ledd-1">Husbankens hovedstyre gir nærmere retningslinjer.</article></article><article class="legalArticle" data-lovdata-URL="LTI/forskrift/2004-12-22-1755/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. januar 2005.</article><article class="legalP" id="paragraf-11-ledd-2">Samtidig oppheves forskrift 5. mai 1997 nr. 427 om bostøtte fra Den Norske Stats Husbank.</article></article></main></body></html>