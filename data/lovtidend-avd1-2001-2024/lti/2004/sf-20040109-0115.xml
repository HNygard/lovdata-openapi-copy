<!DOCTYPE html><html lang="no"><head><title>Forskrift om endring i forskrift om merking, registrering og rapportering av dyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-01-09-115</dd><dt class="dokid">DokumentID</dt><dd class="dokid">LTI/forskrift/2004-01-09-115</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 2 s 211</dd><dt class="dateInForce">I kraft fra</dt><dd class="dateInForce">2004-01-09</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-09-03-970</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§33</li><li>lov/2003-12-19-124/§36</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2004-01-22</dd><dt class="journalNumber">Journalnummer</dt><dd class="journalNumber">2004-0120</dd><dt class="titleShort">Korttittel</dt><dd class="titleShort">Endr. i forskrift om merking mv av dyr</dd><dt class="title">Tittel</dt><dd class="title">Forskrift om endring i forskrift om merking, registrering og rapportering av dyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 9. januar 2004 med hjemmel i lov av 19. desember 2003 nr. 124 om matproduksjon og mattrygghet mv. (matloven) § 33 første ledd, jf. § 36 andre ledd, jf. delegeringsvedtak av 19. desember 2003 nr. 1790.</dd><dt class="refid">RefID</dt><dd class="refid">forskrift/2004-01-09-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om merking, registrering og rapportering av dyr.<ul class="tocSubUl"><li>I<ul class="tocSubUl"><li>§ 24. Dispensasjon</li><li>§ 25. Straff</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-01-09-115" id="dokument"><h1>Forskrift om endring i forskrift om merking, registrering og rapportering av dyr.</h1><section class="section" data-name="kapI" id="kapittel-1" data-lovdata-URL="LTI/forskrift/2004-01-09-115/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 3. september 2002 nr. 970 om merking, registrering og rapportering av dyr gjøres følgende endringer:</article> <article class="defaultP" margin-top="true">Forskriftens hjemmelsfelt første punktum skal lyde:</article><article class="legalP" id="kapittel-1-ledd-2">Fastsatt av Landbruksdepartementet 3. september 2002 med hjemmel i lov av 19. desember 2003 nr. 124 om matproduksjon og mattrygghet mv. (matloven) § 33 første ledd, jf. § 36 andre ledd, jf. delegeringsvedtak av 19. desember 2003 nr. 1790.</article> <article class="defaultP" margin-top="true">§ 2 andre ledd skal lyde:</article><article class="legalP" id="kapittel-1-ledd-3">Forskriften gjelder ikke for småfe, svin, lama og oppdrettshjort som holdes som kjæledyr i dyrehold som utelukkende holder kjæledyr. Forskriften gjelder heller ikke dyr som holdes på Svalbard, jf. forskrift om matloven, Svalbard.</article> <article class="defaultP" margin-top="true">§ 4 første punktum skal lyde:</article><article class="legalP" id="kapittel-1-ledd-4">Dyreholder skal registrere bestilling av øremerker i Mattilsynets register over øremerker (Merkeregisteret).</article> <article class="defaultP" margin-top="true">§ 6 tredje ledd skal lyde:</article><article class="legalP" id="kapittel-1-ledd-5">Øremerker som omfattes av denne forskriften, skal være av en type som er godkjent av Mattilsynet.</article> <article class="defaultP" margin-top="true">§ 7 første ledd nr. 1 skal lyde:<ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Mattilsynet: MT</article></article></li></ul></article> <article class="defaultP" margin-top="true">§ 7 nytt femte ledd skal lyde:</article><article class="legalP" id="kapittel-1-ledd-6">Dyr merket før 1. januar 2006 kan merkes med øremerker som er forhåndspreget med SDT i stedet for MT, jf. første ledd nr. 1.</article> <article class="defaultP" margin-top="true">§ 8 nytt tredje ledd skal lyde:</article><article class="legalP" id="kapittel-1-ledd-7">På erstatningsmerker og reservemerker som bestilles etter 1. januar 2004 skal SDT erstattes med MT.</article> <article class="defaultP" margin-top="true">§ 11 første ledd skal lyde:</article><article class="legalP" id="kapittel-1-ledd-8">Dyreholder er ansvarlig for at det føres en journal over alle dyr i dyreholdet. Krav om føring av dyreholdjournal gjelder ikke transportører. Journalen skal føres på skjema (manuelt eller elektronisk) som er godkjent av Mattilsynet.</article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-9">Dyreholder er ansvarlig for at det føres en oversikt over sykdom og behandling av alle dyr som til enhver tid befinner seg i dyreholdet, herunder forebyggende helsearbeid. Oversikten skal føres på skjema godkjent av Mattilsynet.</article> <article class="defaultP" margin-top="true">§ 13 første punktum skal lyde:</article><article class="legalP" id="kapittel-1-ledd-10">Dyreholdjournal og helsekort skal oppbevares av dyreholder i minimum 10 år og kunne fremvises for det lokale Mattilsynet på anmodning.</article> <article class="defaultP" margin-top="true">§ 15 skal lyde:</article><article class="legalP" id="kapittel-1-ledd-11">Storfe som overføres, herunder innføres eller utføres, eller på annen måte flyttes ut av dyreholdet skal følges av et pass utarbeidet av Mattilsynet. Passet må være nummerert, underskrevet og stemplet Mattilsynet for å være gyldig. Pass utstedes av Mattilsynet etter henvendelse fra dyreholder og på grunnlag av opplysninger eller dokumentasjon gitt av dyreholder. Ved innførsel fra EØS-land skal dyreholder levere medfølgende pass til Mattilsynet, som utsteder et norsk pass med tilsvarende opplysninger som i det opprinnelige passet samt opplysninger om første mottakerbesetning. Ved innførsel fra tredjeland utstedes det pass med tilsvarende opplysninger.</article><article class="legalP" id="kapittel-1-ledd-12">Ved overføring av kalv som er under 4 uker gammel, kan dyret følges av et midlertidig dokument utstedt av dyreholder. Som midlertidig dokument gjelder pass utarbeidet av Mattilsynet og utfylt av dyreholder. Dyreholder som ved overføring mottar kalven, må innen 14 dager etter overføring forelegge det midlertidige dokumentet for Mattilsynet for at dokumentet skal bli gyldig pass.</article><article class="legalP" id="kapittel-1-ledd-13">Dyreholder som ved overføring mottar dyret, skal i passet påføre følgende opplysninger knyttet til overføringen; dato, navn og adresse på ny eier, det nye dyreholdets identitetsnummer og dyrets individnummer i det nye dyreholdet.</article><article class="legalP" id="kapittel-1-ledd-14">Passet skal følge dyret ved enhver forflytning hele dets levetid i Norge. Passet skal returneres til den enheten i Mattilsynet som har utstedt passet.<ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-14-punkt-1"><article class="legalP" id="kapittel-1-ledd-14-punkt-1-ledd-1">Dersom dyret dør eller avlives i dyreholdet skal dyreholder påføre dødsdato og returnere passet innen 7 dager.</article></article></li><li data-li-identifier="2)" data-name="2)"><article class="listArticle" id="kapittel-1-ledd-14-punkt-2"><article class="legalP" id="kapittel-1-ledd-14-punkt-2-ledd-1">Dersom dyret slaktes er slakteriet ansvarlig for påtegning av dødsdato og retur av passet.</article></article></li><li data-li-identifier="3)" data-name="3)"><article class="listArticle" id="kapittel-1-ledd-14-punkt-3"><article class="legalP" id="kapittel-1-ledd-14-punkt-3-ledd-1">Dersom dyret eksporteres til tredjeland returneres passet av siste dyreholder i Norge, eller ved transitt gjennom EØS av siste dyreholder innenfor EØS før dyret eksporteres videre til tredjeland.</article></article></li></ul></article><article class="legalP" id="kapittel-1-ledd-15">Krav om pass kan helt eller delvis oppheves av Mattilsynet ved kunngjøring,<sup class="footnotereference" data-footnotereferencevalue="1" data-unique-footnote-counter="1">1</sup> når passenes funksjon overtas av et sentralt individregister for storfe som er godkjent av ESA.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Krav om storfepass innen Norge ble opphevet ved kunngjøring den 10. februar 2003.</article></footer> <article class="defaultP" margin-top="true">§ 16 første ledd andre punktum skal lyde:</article><article class="legalP" id="kapittel-1-ledd-16">Registreringen skal skje til sentralt individregister på skjema som er utarbeidet av Mattilsynet.</article> <article class="defaultP" margin-top="true">§ 16 tredje ledd andre punktum før kolon skal lyde:</article><article class="legalP" id="kapittel-1-ledd-17">Rapport skal sendes på skjema som er utarbeidet av Mattilsynet eller ved dataoverføring til sentralt individregister for storfe, og inneholde opplysninger om:</article> <article class="defaultP" margin-top="true">§ 18 skal lyde:</article><article class="legalP" id="kapittel-1-ledd-18">For dyrehold med svin plikter dyreholder å rapportere opplysninger om dyreholdet til Mattilsynet, herunder blant annet opplysninger om dyreholdets adresse, navn, adresse og telefonnummer til eier av dyra, eventuelt person ansvarlig for dyra, besetningsstørrelse og produksjonstype.</article><article class="legalP" id="kapittel-1-ledd-19">Endringer i opplysninger om dyrehold med svin, og opphør eller oppstart av dyrehold med svin skal meldes til det lokale Mattilsynet innen 1 måned.</article><article class="legalP" id="kapittel-1-ledd-20">Ved forflytning av svin til nytt dyrehold, herunder til slakteri eller til og fra utstillinger er mottaker ansvarlig for å rapportere følgende til Mattilsynet:<ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-20-punkt-1"><article class="legalP" id="kapittel-1-ledd-20-punkt-1-ledd-1">Navn og adresse på avsender og mottaker og dyreholdenes identitetsnummer,</article></article></li><li data-li-identifier="2)" data-name="2)"><article class="listArticle" id="kapittel-1-ledd-20-punkt-2"><article class="legalP" id="kapittel-1-ledd-20-punkt-2-ledd-1">antall svin som er overført, og</article></article></li><li data-li-identifier="3)" data-name="3)"><article class="listArticle" id="kapittel-1-ledd-20-punkt-3"><article class="legalP" id="kapittel-1-ledd-20-punkt-3-ledd-1">avsenderdato og mottaksdato.</article></article></li></ul></article><article class="legalP" id="kapittel-1-ledd-21">Rapporteringen skal skje senest 7 dager etter at dyra er mottatt, på skjema godkjent av Mattilsynet eller ved direkte on-line registrering i sentralt svineholdsregister.</article><article class="legalP" id="kapittel-1-ledd-22">Rapporteringen kan utføres av andre på oppdrag fra den som mottar dyra.</article> <article class="defaultP" margin-top="true">§ 20 første ledd skal lyde:</article><article class="legalP" id="kapittel-1-ledd-23">Dersom værer og bukker benyttes i avl sammen med flere dyrehold (avlsgruppe), skal dyreholder utstede et identitetskort som skal følge med dyret resten av livet. Identitetskortet skal minst inneholde de opplysninger som fremgår av § 11 annet ledd nr. 1 til og med 5, og være godkjent av Mattilsynet. Det er forbudt å føre vær eller bukk uten identitetskort inn i et dyrehold.</article> <article class="defaultP" margin-top="true">§ 22 skal lyde:</article><article class="legalP" id="kapittel-1-ledd-24">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften.</article><article class="legalP" id="kapittel-1-ledd-25">Ved overtredelse av forskriftens bestemmelser om merking, registrering og rapportering, kan Mattilsynet nedlegge forbud mot forflytting av dyr til eller fra dyrehold, herunder å slippe dyr på beite. Dyr som ikke lar seg identifisere innenfor en frist fastsatt av Mattilsynet, kan pålegges destruert.</article> <article class="defaultP" margin-top="true">§ 24 og § 25 skal lyde:</article><article class="futureLegalArticle" data-name="§24" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Dispensasjon</span></span><article class="legalP" id="kapittel-1-foreslåttparagraf-1-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="futureLegalArticle" data-name="§25" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-2-ledd-1">Forsettlig eller uaktsom overtredelse av denne forskriften eller bestemmelser og vedtak truffet i medhold av den, er straffbart i henhold til matloven § 28.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-01-09-115/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>