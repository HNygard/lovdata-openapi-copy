<!DOCTYPE html><html lang="no"><head><title>Lov om kvoteplikt og handel med kvoter for utslipp av klimagasser (klimakvoteloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-12-17-99</dd><dt class="dokid">DokumentID</dt><dd class="dokid">LTI/lov/2004-12-17-99</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2315</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1981-03-13-6</li></ul></dd><dt class="dateOfPublication">Kunngjort</dt><dd class="dateOfPublication">2004-12-17</dd><dt class="journalNumber">Journalnummer</dt><dd class="journalNumber">2004-1412</dd><dt class="titleShort">Korttittel</dt><dd class="titleShort">Klimakvoteloven</dd><dt class="title">Tittel</dt><dd class="title">Lov om kvoteplikt og handel med kvoter for utslipp av klimagasser (klimakvoteloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.13 (2004–2005), Innst.O.nr.33 (2004–2005) og Besl.O.nr.25 (2004–2005). Odels- og lagtingsvedtak hhv. 8. og 14. desember 2004. Fremmet av Miljøverndepartementet.</dd><dt class="refid">RefID</dt><dd class="refid">lov/2004-12-17-99</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om kvoteplikt og handel med kvoter for utslipp av klimagasser (klimakvoteloven).<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1. (lovens formål)</li><li>§ 2. (lovens stedlige virkeområde)</li><li>§ 3. (utslipp som omfattes av denne loven)</li><li>§ 4. (kvoteplikt)</li><li>§ 5. (søknad om utslippstillatelse og kvoter)</li></ul></li><li>Kapittel 2 Fastsettelse av det samlede antallet kvoter og tildeling<ul class="tocSubUl"><li>§ 6. (fastsettelse av det samlede antallet kvoter)</li><li>§ 7. (tildelingsmetode)</li><li>§ 8. (tildeling av kvoter)</li><li>§ 9. (utdeling av kvoter)</li><li>§ 10. (meldeplikt)</li></ul></li><li>Kapittel 3 Det norske registeret for klimakvoter – Oppgjør av kvoteplikten<ul class="tocSubUl"><li>§ 11. (Det norske registeret for klimakvoter)</li><li>§ 12. (opprettelse av konto, overføring og sletting av kvoter)</li><li>§ 13. (plikt til å overføre kvoter til oppgjør)</li><li>§ 14. (godkjenning av kvoter som ikke er utstedt i Det norske registeret for klimakvoter)</li><li>§ 15. (utstedelse av kvoter på grunnlag av utslippsreduserende prosjekter i sektorer innenlands som ikke har kvoteplikt)</li></ul></li><li>Kapittel 4 Rapportering og kontroll<ul class="tocSubUl"><li>§ 16. (rapportering)</li><li>§ 17. (forurensningsmyndighetenes kontroll)</li><li>§ 18. (pålegg om opplysninger eller undersøkelse)</li></ul></li><li>Kapittel 5 Sanksjoner<ul class="tocSubUl"><li>§ 19. (suspensjon av retten til å overføre kvoter)</li><li>§ 20. (tvangsmulkt)</li><li>§ 21. (overtredelsesgebyr)</li><li>§ 22. (straff)</li></ul></li><li>Kapittel 6 Avsluttende bestemmelser<ul class="tocSubUl"><li>§ 23. (endringer i andre lover)</li><li>§ 24. (ikrafttredelse)</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2004-12-17-99" id="dokument"><h1>Lov om kvoteplikt og handel med kvoter for utslipp av klimagasser (klimakvoteloven).</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. mars 1981 nr. 6 om vern mot forurensning og om avfall (Forurensningsloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2004-12-17-99/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/lov/2004-12-17-99/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(lovens formål)</span></h3><article class="legalP" id="kapittel-1-paragraf-1-ledd-1">Formålet med denne loven er å begrense utslippene av klimagasser på en kostnadseffektiv måte gjennom et system med kvoteplikt for utslipp av CO<sub>2</sub> og fritt omsettelige utslippskvoter.</article></article><article class="legalArticle" data-lovdata-URL="LTI/lov/2004-12-17-99/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(lovens stedlige virkeområde)</span></h3><article class="legalP" id="kapittel-1-paragraf-2-ledd-1">Loven gjelder for utslipp i riket og for utslipp fra virksomhet på den norske delen av kontinentalsokkelen, med de begrensningene som følger av folkeretten.</article><article class="legalP" id="kapittel-1-paragraf-2-ledd-2">Kongen kan gi forskrift med nærmere bestemmelser om lovens stedlige virkeområde, herunder om lovens anvendelse på Svalbard.</article></article><article class="legalArticle" data-lovdata-URL="LTI/lov/2004-12-17-99/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(utslipp som omfattes av denne loven)</span></h3><article class="legalP" id="kapittel-1-paragraf-3-ledd-1">Loven gjelder utslipp av CO<sub>2</sub> i forbindelse med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">energiproduksjon</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">raffinering av mineralolje</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">produksjon av koks</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">produksjon og bearbeiding av jern og stål, herunder røsting og sintring av jernmalm</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1">produksjon av sement, kalk, glass, glassfiber og keramiske produkter.</article></article></li></ul></article><article class="legalP" id="kapittel-1-paragraf-3-ledd-2">Loven gjelder likevel ikke utslipp:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">fra forbrenning av biomasse</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">fra forbrenning av farlig avfall og kommunalt avfall</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-2-punkt-3"><article class="legalP" id="kapittel-1-paragraf-3-ledd-2-punkt-3-ledd-1">som er avgiftsbelagt etter Stortingets årlige vedtak om CO<sub>2</sub> -avgift.</article></article></li></ul></article><article class="legalP" id="kapittel-1-paragraf-3-ledd-3">Kongen kan i forskrift gi bestemmelser om at utslipp omfattet av første ledd fra produksjonsenheter med kapasitet under en fastsatt grense skal være unntatt fra denne lov, herunder bestemmelser om at flere produksjonsenheter som står i nær driftsmessig eller fysisk sammenheng skal vurderes under ett ved beregningen av kapasiteten.</article><article class="legalP" id="kapittel-1-paragraf-3-ledd-4">Kongen kan i forskrift gi bestemmelser om at utslipp av CO<sub>2</sub> fra en produksjonsenhet i sin helhet skal være omfattet av denne lov selv om utslippet bare delvis skyldes virksomhet som nevnt i første ledd.</article></article><article class="legalArticle" data-lovdata-URL="LTI/lov/2004-12-17-99/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(kvoteplikt)</span></h3><article class="legalP" id="kapittel-1-paragraf-4-ledd-1">Den som driver virksomhet som nevnt i § 3 er kvotepliktig etter denne lov og må innlevere kvoter tilsvarende sine kvotepliktige utslipp i samsvar med bestemmelsene i § 13. I tillegg kreves tillatelse etter forurensningsloven § 11.</article></article><article class="legalArticle" data-lovdata-URL="LTI/lov/2004-12-17-99/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(søknad om utslippstillatelse og kvoter)</span></h3><article class="legalP" id="kapittel-1-paragraf-5-ledd-1">Søknad om utslippstillatelse etter forurensningsloven § 11 må foreligge innen 15. januar 2005 for at virksomheten skal komme i betraktning ved tildeling av kvoter etter § 8 for perioden 1. januar 2005 til 31. desember 2007. Søknader som er innlevert innen denne fristen anses samtidig for å være søknader om å få tildelt kvoter i medhold av § 8. Søknaden må inneholde de opplysningene som er nødvendige for å vurdere hvor mange kvoter som skal tildeles etter § 8. Forurensningsmyndighetene kan i det enkelte tilfellet fastsette hvilke opplysninger eller undersøkelser søkeren må sørge for.</article></article></section><section class="section" data-name="kap2" id="kapittel-2" data-lovdata-URL="LTI/lov/2004-12-17-99/KAPITTEL_2"><h2>Kapittel 2 Fastsettelse av det samlede antallet kvoter og tildeling</h2><article class="legalArticle" data-lovdata-URL="LTI/lov/2004-12-17-99/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(fastsettelse av det samlede antallet kvoter)</span></h3><article class="legalP" id="kapittel-2-paragraf-1-ledd-1">Kongen fastsetter det samlede antallet kvoter som tildeles for perioden 1. januar 2005 til 31. desember 2007.</article><article class="legalP" id="kapittel-2-paragraf-1-ledd-2">Ved fastsettelsen av det samlede antallet kvoter skal Kongen blant annet ta hensyn til Norges internasjonale forpliktelser til å begrense utslippene av klimagasser, den faktiske og forventede utslippsutviklingen i Norge, hvor stor andel av de faktiske og forventede utslippene som omfattes av § 3, å unngå forskjellsbehandling mellom sektorer og bedrifter, og de tekniske og økonomiske mulighetene for å begrense utslipp som omfattes av § 3.</article></article><article class="legalArticle" data-lovdata-URL="LTI/lov/2004-12-17-99/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(tildelingsmetode)</span></h3><article class="legalP" id="kapittel-2-paragraf-2-ledd-1">Kvotene skal for perioden 1. januar 2005 til 31. desember 2007 tildeles vederlagsfritt til de kvotepliktige.</article></article><article class="legalArticle" data-lovdata-URL="LTI/lov/2004-12-17-99/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(tildeling av kvoter)</span></h3><article class="legalP" id="kapittel-2-paragraf-3-ledd-1">Forurensningsmyndighetene treffer vedtak om hvor mange kvoter som skal tildeles den enkelte kvotepliktige for perioden 1. januar 2005 til 31. desember 2007.</article><article class="legalP" id="kapittel-2-paragraf-3-ledd-2">For tildelingen av kvoter for perioden 1. januar 2005 til 31. desember 2007 skal følgende retningslinjer legges til grunn:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">For virksomhet som er igangsatt senest 1. januar 2001, skal tildelingen ta utgangspunkt i virksomhetens gjennomsnittlige utslipp i basisårene fra og med 1998 til og med 2001.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">Dersom virksomhet som nevnt i bokstav a ikke har vært i drift i alle basisårene eller av andre grunner har atypiske utslipp i ett eller flere av basisårene, kan kvoter tildeles på grunnlag av utslippene i de øvrige årene.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">Dersom utslippene fra virksomhet som nevnt i bokstav a etter 1. januar 2001, men før 31. desember 2007, har blitt eller med rimelig sikkerhet forventes å bli vesentlig redusert eller økt som følge av vesentlige endringer av virksomhetens art eller omfang, skal dette tillegges betydning ved tildelingen. Ved endringer som medfører økte utslipp kan det ved tildelingen legges vekt på mulighetene, herunder de tekniske og økonomiske mulighetene, for å begrense utslipp av CO<sub>2</sub> , særlig ved å ta i bruk de beste tilgjengelige teknikkene.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">For virksomhet som er igangsatt etter 1. januar 2001 eller med rimelig sikkerhet forventes å bli igangsatt før 31. desember 2007, kan det ved tildelingen legges vekt på mulighetene, herunder de tekniske og økonomiske mulighetene, for å begrense utslipp av CO<sub>2</sub> , særlig ved å ta i bruk de beste tilgjengelige teknikkene.</article></article></li></ul></article><article class="legalP" id="kapittel-2-paragraf-3-ledd-3">Tildelingsvedtaket gjøres betinget av at den kvotepliktige ved den årlige utdelingen av kvoter etter § 9, har utslippstillatelse for CO<sub>2</sub> etter forurensningsloven § 11 annet ledd og at virksomhetens art og omfang ikke avviker vesentlig i forhold til de forutsetningene som tildelingsvedtaket bygger på. I forbindelse med den årlige utdelingen av kvoter etter § 9 prøver forurensningsmyndighetene om betingelsene for tildelingsvedtaket er oppfylt. Dersom forurensningsmyndighetene kommer til at dette ikke er tilfellet kan tildelingsvedtaket omgjøres. Omgjøringsvedtaket legges til grunn for kvoteutdelingen etter § 9.</article><article class="legalP" id="kapittel-2-paragraf-3-ledd-4">Kongen kan i forskrift gi nærmere bestemmelser om tildeling av kvoter etter denne bestemmelsen.</article></article><article class="legalArticle" data-lovdata-URL="LTI/lov/2004-12-17-99/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(utdeling av kvoter)</span></h3><article class="legalP" id="kapittel-2-paragraf-4-ledd-1">Forurensningsmyndighetene deler hvert år ut det antallet kvoter den enkelte kvotepliktige er berettiget til etter vedtak i medhold av § 8. Utdelingen av kvoter skjer ved at forurensningsmyndighetene innen 1. mars hvert år underretter Det norske registeret for klimakvoter om at et angitt antall kvoter skal overføres til den kvotepliktiges konto i registeret. Utdeling av kvoter for 2005 skal skje innen 15. mars 2005.</article><article class="legalP" id="kapittel-2-paragraf-4-ledd-2">Dersom den kvotepliktige har fått utdelt et større antall kvoter enn det vedkommende er berettiget til i henhold til vedtak om tildeling av kvoter etter § 8, skal forurensningsmyndighetene underrette Det norske registeret for klimakvoter om at overskytende kvoter skal slettes fra vedkommendes konto. Før forurensningsmyndighetene underretter Det norske registeret for klimakvoter om sletting, skal den kvotepliktige varsles og gis anledning til å uttale seg innen en nærmere angitt frist, med mindre vedkommende allerede på annen måte har hatt rimelig anledning til å uttale seg, varsel av andre grunner må anses åpenbart unødvendig, eller det er grunn til å frykte at det vil vanskeliggjøre slettingen.</article></article><article class="legalArticle" data-lovdata-URL="LTI/lov/2004-12-17-99/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(meldeplikt)</span></h3><article class="legalP" id="kapittel-2-paragraf-5-ledd-1">Den kvotepliktige skal på forhånd gi melding til forurensningsmyndighetene om enhver endring av virksomhetens art eller omfang som kan ha betydning for om betingelsene i vedtak etter § 8 er oppfylt.</article></article></section><section class="section" data-name="kap3" id="kapittel-3" data-lovdata-URL="LTI/lov/2004-12-17-99/KAPITTEL_3"><h2>Kapittel 3 Det norske registeret for klimakvoter – Oppgjør av kvoteplikten</h2><article class="legalArticle" data-lovdata-URL="LTI/lov/2004-12-17-99/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(Det norske registeret for klimakvoter)</span></h3><article class="legalP" id="kapittel-3-paragraf-1-ledd-1">Det norske registeret for klimakvoter skal inneholde opplysninger om utstedelse, utdeling, beholdning, overdragelse, overføring til oppgjør og sletting av kvoter.</article><article class="legalP" id="kapittel-3-paragraf-1-ledd-2">Kongen utpeker en ansvarlig myndighet for opprettelse og drift av registeret. Kongen kan i forskrift gi nærmere bestemmelser om utformingen og driften av dette registeret, herunder bestemmelser om hvilke typer kontoer og opplysninger registeret skal inneholde, hvilke opplysninger som skal være offentlig tilgjengelige og om samarbeid med andre registre.</article><article class="legalP" id="kapittel-3-paragraf-1-ledd-3">Offentlige myndigheter har rett til å få tilgang til opplysninger fra kvoteregisteret i den utstrekning dette er nødvendig for å fremme deres oppgaver i eller i medhold av lov.</article></article><article class="legalArticle" data-lovdata-URL="LTI/lov/2004-12-17-99/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(opprettelse av konto, overføring og sletting av kvoter)</span></h3><article class="legalP" id="kapittel-3-paragraf-2-ledd-1">Enhver fysisk eller juridisk person har rett til å opprette konto i Det norske registeret for klimakvoter.</article><article class="legalP" id="kapittel-3-paragraf-2-ledd-2">En kontohaver har rett til å overføre egne kvoter til andre kontohavere. Kongen kan i forskrift gi bestemmelser som innskrenker overføringsadgangen etter denne bestemmelsen der dette er nødvendig i henhold til regelverket under Kyotoprotokollen 1997 til FNs rammekonvensjon 1992 om klimaendring.</article><article class="legalP" id="kapittel-3-paragraf-2-ledd-3">En kontohaver kan kreve at kvoter registrert på egen konto slettes.</article><article class="legalP" id="kapittel-3-paragraf-2-ledd-4">Kongen kan i forskrift gi bestemmelser om betaling av gebyr for opprettelse av konto, mottak av kvoter utstedt av staten og overføring av kvoter i, til eller fra registeret.</article></article><article class="legalArticle" data-lovdata-URL="LTI/lov/2004-12-17-99/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(plikt til å overføre kvoter til oppgjør)</span></h3><article class="legalP" id="kapittel-3-paragraf-3-ledd-1">Den kvotepliktige skal innen 1. mai hvert år overføre et antall kvoter som svarer til virksomhetens rapporteringspliktige utslipp det foregående året, til en nærmere angitt oppgjørskonto i registeret.</article><article class="legalP" id="kapittel-3-paragraf-3-ledd-2">Dersom den kvotepliktige ikke innen fristen etter første ledd har satt inn et tilstrekkelig antall kvoter på oppgjørskontoen, skal den kvotepliktige innen 1. mai året etter at oppgjør i medhold av første ledd skulle ha funnet sted, plassere kvoter på den tildelte oppgjørskontoen svarende til underskuddet fra det tidligere året. I tillegg skal det ilegges overtredelsesgebyr etter § 21.</article><article class="legalP" id="kapittel-3-paragraf-3-ledd-3">Kvoter som er overført til oppgjør etter første og annet ledd for kvoteplikt i perioden 1. januar 2005 til 31. desember 2007 skal slettes.</article></article><article class="legalArticle" data-lovdata-URL="LTI/lov/2004-12-17-99/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(godkjenning av kvoter som ikke er utstedt i Det norske registeret for klimakvoter)</span></h3><article class="legalP" id="kapittel-3-paragraf-4-ledd-1">Kongen kan i forskrift gi nærmere bestemmelser om hvilke typer kvoter, andre enn de som er utstedt etter § 8, som kan godkjennes i oppgjør i forhold til kvoteplikten, og prosedyrene for dette.</article></article><article class="legalArticle" data-lovdata-URL="LTI/lov/2004-12-17-99/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(utstedelse av kvoter på grunnlag av utslippsreduserende prosjekter i sektorer innenlands som ikke har kvoteplikt)</span></h3><article class="legalP" id="kapittel-3-paragraf-5-ledd-1">Kongen kan i forskrift gi nærmere bestemmelser om utstedelse av kvoter på grunnlag av utslippsreduserende prosjekter i sektorer innenlands som ikke har kvoteplikt.</article></article></section><section class="section" data-name="kap4" id="kapittel-4" data-lovdata-URL="LTI/lov/2004-12-17-99/KAPITTEL_4"><h2>Kapittel 4 Rapportering og kontroll</h2><article class="legalArticle" data-lovdata-URL="LTI/lov/2004-12-17-99/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(rapportering)</span></h3><article class="legalP" id="kapittel-4-paragraf-1-ledd-1">Den kvotepliktige skal innen 1. mars hvert år rapportere foregående års kvotepliktige utslipp av CO<sub>2</sub> til forurensningsmyndighetene.</article><article class="legalP" id="kapittel-4-paragraf-1-ledd-2">Kongen kan i forskrift gi nærmere bestemmelser om rapporteringen, herunder bestemmelser om hva som skal rapporteres og hvordan utslippene skal beregnes eller måles.</article></article><article class="legalArticle" data-lovdata-URL="LTI/lov/2004-12-17-99/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">(forurensningsmyndighetenes kontroll)</span></h3><article class="legalP" id="kapittel-4-paragraf-2-ledd-1">Forurensningsmyndighetene kontrollerer og godkjenner den enkelte kvotepliktiges rapportering av CO<sub>2</sub> -utslipp etter § 16.</article><article class="legalP" id="kapittel-4-paragraf-2-ledd-2">I særlige tilfeller kan forurensningsmyndighetene gi pålegg om at den kvotepliktiges utslippsrapport skal verifiseres av en uavhengig tredjepart før innlevering. Kongen kan i forskrift gi nærmere bestemmelser om krav til og akkreditering av verifikasjonsinstans, herunder om utarbeidelsen og innholdet av verifikasjonserklæringer.</article><article class="legalP" id="kapittel-4-paragraf-2-ledd-3">Kongen kan i forskrift fastsette at omkostninger i forbindelse med forurensningsmyndighetenes kontroll av utslippsrapporter etter denne bestemmelsen skal dekkes av den kvotepliktige.</article></article><article class="legalArticle" data-lovdata-URL="LTI/lov/2004-12-17-99/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">(pålegg om opplysninger eller undersøkelse)</span></h3><article class="legalP" id="kapittel-4-paragraf-3-ledd-1">Forurensningsmyndighetene kan pålegge kvotepliktige å gi opplysninger eller å sørge for eller bekoste undersøkelser eller lignende tiltak som med rimelighet kan kreves for å fastslå om det er behov for å endre rapporteringsreglene gitt i medhold av § 16.</article></article></section><section class="section" data-name="kap5" id="kapittel-5" data-lovdata-URL="LTI/lov/2004-12-17-99/KAPITTEL_5"><h2>Kapittel 5 Sanksjoner</h2><article class="legalArticle" data-lovdata-URL="LTI/lov/2004-12-17-99/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">(suspensjon av retten til å overføre kvoter)</span></h3><article class="legalP" id="kapittel-5-paragraf-1-ledd-1">Dersom den kvotepliktige ikke innen 1. april det enkelte år har rapportert sine utslipp i henhold til bestemmelsene gitt i eller i medhold av § 16, skal forurensningsmyndighetene suspendere vedkommende fra retten til å overføre kvoter i kvoteregisteret fram til tilfredsstillende rapportering foreligger.</article></article><article class="legalArticle" data-lovdata-URL="LTI/lov/2004-12-17-99/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">(tvangsmulkt)</span></h3><article class="legalP" id="kapittel-5-paragraf-2-ledd-1">Ved overtredelse av rapporteringsplikten etter § 16 kan forurensningsmyndighetene fatte vedtak om tvangsmulkt til staten. Tvangsmulkten begynner å løpe dersom den kvotepliktige oversitter den fristen som forurensningsmyndighetene har fastsatt for å rette forholdet. Tvangsmulkten løper så lenge det ulovlige forholdet varer.</article><article class="legalP" id="kapittel-5-paragraf-2-ledd-2">Tvangsmulkten ilegges den kvotepliktige etter § 4. Vedtak om tvangsmulkt er tvangsgrunnlag for utlegg. Forurensningsmyndighetene kan frafalle påløpt tvangsmulkt.</article></article><article class="legalArticle" data-lovdata-URL="LTI/lov/2004-12-17-99/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">(overtredelsesgebyr)</span></h3><article class="legalP" id="kapittel-5-paragraf-3-ledd-1">Dersom den kvotepliktige ikke har overholdt sine forpliktelser etter § 13 første ledd, ilegger forurensningsmyndighetene et overtredelsesgebyr til statskassen. Overtredelsesgebyret skal tilsvare 40 euro på forfallstidspunktet for hvert tonn rapporteringspliktig CO<sub>2</sub> som det ikke er plassert kvoter for på virksomhetens konto i henhold til § 13 første ledd. Gebyret forfaller til betaling 14 dager etter påkrav. Ved forsinket betaling skal det betales renter etter lov 17. desember 1976 nr. 100 om renter ved forsinket betaling m.m. Vedtak om overtredelsesgebyr er tvangsgrunnlag for utlegg. Kongen kan i forskrift endre størrelsen på overtredelsesgebyret.</article><article class="legalP" id="kapittel-5-paragraf-3-ledd-2">Informasjon om hvem som er ilagt overtredelsesgebyr og omfanget av overtredelsen skal gjøres tilgjengelig for offentligheten.</article></article><article class="legalArticle" data-lovdata-URL="LTI/lov/2004-12-17-99/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">(straff)</span></h3><article class="legalP" id="kapittel-5-paragraf-4-ledd-1">Med bøter eller fengsel inntil 3 måneder eller begge deler straffes den som forsettlig eller uaktsomt overtrer bestemmelsene om rapporteringsplikt gitt i eller i medhold av § 16 i denne lov.</article></article></section><section class="section" data-name="kap6" id="kapittel-6" data-lovdata-URL="LTI/lov/2004-12-17-99/KAPITTEL_6"><h2>Kapittel 6 Avsluttende bestemmelser</h2><article class="legalArticle" data-lovdata-URL="LTI/lov/2004-12-17-99/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">(endringer i andre lover)</span></h3><article class="legalP" id="kapittel-6-paragraf-1-ledd-1">I lov 13. mars 1981 nr. 6 om vern mot forurensning og om avfall gjøres følgende endringer:</article> <article class="defaultP" margin-top="true">§ 11 nytt annet ledd skal lyde:</article><article class="legalP" id="kapittel-6-paragraf-1-ledd-2">Kvotepliktig etter klimakvoteloven § 4 skal etter søknad innvilges tillatelse til kvotepliktige utslipp av CO<sub>2</sub> så fremt han godtgjør at han er i stand til å overvåke og rapportere utslippene på en tilfredstillende måte. Kongen kan i utslippstillatelsen sette vilkår i medhold av § 16. Det skal ikke settes noen utslippsgrenseverdi i tillatelsen. Tillatelsen gjelder så langt det innleveres kvoter i henhold til plikten i klimakvoteloven § 13.</article> <article class="defaultP" margin-top="true">Nåværende § 11 annet ledd blir § 11 tredje ledd osv.</article> <article class="defaultP" margin-top="true">§ 18 nytt annet ledd skal lyde:</article><article class="legalP" id="kapittel-6-paragraf-1-ledd-3">Tillatelse gitt i medhold av § 11 annet ledd tilbakekalles eller endres dersom kvoteplikten etter klimakvoteloven § 4 opphører.</article> <article class="defaultP" margin-top="true">Nåværende § 18 annet ledd blir § 18 tredje ledd.</article> <article class="defaultP" margin-top="true">Nåværende § 18 tredje ledd blir § 18 nytt fjerde ledd og skal lyde:</article><article class="legalP" id="kapittel-6-paragraf-1-ledd-4">Ved avgjørelser etter første og tredje ledd skal det tas hensyn til kostnadene en endring eller omgjøring vil påføre forurenseren og de fordeler og ulemper endring eller omgjøring for øvrig vil medføre.</article></article><article class="legalArticle" data-lovdata-URL="LTI/lov/2004-12-17-99/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">(ikrafttredelse)</span></h3><article class="legalP" id="kapittel-6-paragraf-2-ledd-1">Loven gjelder fra 1. januar 2005.</article></article></section></main></body></html>