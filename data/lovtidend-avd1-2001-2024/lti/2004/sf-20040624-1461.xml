<!DOCTYPE html><html lang="no"><head><title>Forskrift om nasjonal transportstøtte.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-06-24-1461</dd><dt class="dokid">DokumentID</dt><dd class="dokid">LTI/forskrift/2004-06-24-1461</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 14 s 2142</dd><dt class="dateInForce">I kraft fra</dt><dd class="dateInForce">2004-06-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2004-11-19</dd><dt class="journalNumber">Journalnummer</dt><dd class="journalNumber">2004-1249</dd><dt class="titleShort">Korttittel</dt><dd class="titleShort">Forskrift om nasjonal transportstøtte</dd><dt class="title">Tittel</dt><dd class="title">Forskrift om nasjonal transportstøtte.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 24. juni 2004 med hjemmel i Stortingets vedtak 15. desember 2003 om bevilgninger på statsbudsjettet for 2004, jf. B.innst.S.nr.5 (2003–2004), jf. St.prp.nr.1 (2003–2004) og St.prp.nr.1 Tillegg nr. 3 og 4 (2003–2004).</dd><dt class="refid">RefID</dt><dd class="refid">forskrift/2004-06-24-1461</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal transportstøtte.<ul class="tocSubUl"><li>§ 1. Formål, ansvarsforhold og saksbehandling</li><li>§ 2. Stedlig virkeområde</li><li>§ 3. Saklig virkeområde</li><li>§ 4. Den støtteberettigede transportavstand</li><li>§ 5. Beregningen av transportstøtten</li><li>§ 6. Klageadgang</li></ul></li></ul></dd></dl></header><main class="documentBody" data-lovdata-URL="LTI/forskrift/2004-06-24-1461" id="dokument"><h1>Forskrift om nasjonal transportstøtte.</h1><article class="legalArticle" data-lovdata-URL="LTI/forskrift/2004-06-24-1461/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål, ansvarsforhold og saksbehandling</span></h2><article class="legalP" id="paragraf-1-ledd-1">Nasjonal transportstøtte blir gitt til foretak innenfor visse næringer for å dekke deler av de ekstra kostnader som følger av lange transportavstander.</article><article class="legalP" id="paragraf-1-ledd-2">Kommunal- og regionaldepartementet har ansvaret for den nasjonale transportstøtten. Men myndigheten til å gi støtte er delegert til Innovasjon Norge. Innovasjon Norge fastsetter nærmere vilkår for søknadsfrist, dokumentasjon, utbetaling og kontroll av ordningen, innenfor de fullmakter departementet gir gjennom forskrift og retningslinjer.</article></article><article class="legalArticle" data-lovdata-URL="LTI/forskrift/2004-06-24-1461/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stedlig virkeområde</span></h2><article class="legalP" id="paragraf-2-ledd-1">Transportstøtte kan bare gis til foretak der foretaket geografisk er plassert i disse områdene:<sup class="footnotereference" data-footnotereferencevalue="1" data-unique-footnote-counter="1">1</sup><ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Følgende kommuner i Troms: Harstad, Tromsø, Kvæfjord, Skånland, Bjarkøy, Ibestad, Gratangen, Lavangen, Bardu, Salangen, Målselv, Sørreisa, Dyrøy, Tranøy, Torsken, Berg, Lenvik og Balsfjord.</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Hele Nordland fylke.</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Følgende kommuner i Nord-Trøndelag fylke: Leka, Nærøy, Vikna, Flatanger, Fosnes, Overhalla, Høylandet, Grong, Namsos, Namsskogan, Røyrvik, Lierne, Snåsa, Inderøy, Namdalseid, Verran, Mosvik, Verdal, Leksvik, Meråker og Steinkjer.</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Følgende kommuner i Sør-Trøndelag fylke: Hemne, Snillfjord, Hitra, Frøya, Ørland, Agdenes, Rissa, Bjugn, Åfjord, Roan, Osen, Oppdal, Rennebu, Meldal, Røros, Holtålen, Midtre Gauldal, Selbu og Tydal.</article></article></li><li data-li-identifier="e." data-name="e."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Følgende kommuner i Møre og Romsdal fylke: Kristiansund, Vanylven, Sande, Norddal, Stranda, Stordal, Rauma, Nesset, Midsund, Sandøy, Eide, Averøy, Frei, Gjemnes, Tingvoll, Sunndal, Surnadal, Rindal, Aure, Halsa, Tustna og Smøla.</article></article></li><li data-li-identifier="f." data-name="f."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Følgende kommuner i Sogn og Fjordane fylke: Gulen, Solund, Hyllestad, Høyanger, Vik, Balestrand, Leikanger, Sogndal, Aurland, Lærdal, Årdal, Luster, Askvoll, Fjaler, Gaular, Jølster, Bremanger, Vågsøy, Selje, Eid, Hornindal, Gloppen og Stryn.</article></article></li><li data-li-identifier="g." data-name="g."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">Følgende kommuner i Hedmark fylke: Rendalen, Engerdal, Tolga, Tynset, Alvdal, Folldal og Os.</article></article></li><li data-li-identifier="h." data-name="h."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">Følgende kommuner i Oppland fylke: Dovre, Lesja, Lom, Skjåk, Vågå og Sel.</article></article></li></ul></article><article class="legalP" id="paragraf-2-ledd-2">Kommunene fra bokstav a til og med bokstav c regnes som transportstøttesone 1. Kommunene fra bokstav d til og med bokstav h regnes som transportstøttesone 2.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Foretak med forretningsadresse utenfor det geografiske virkeområdet for transportstøtte, men som har produksjonsavdeling innenfor, kan gis transportstøtte for sendinger foretatt av avdelingen i virkeområdet for transportstøtte. Det forutsettes at det fremlegges avdelingsregnskap, herunder en revidert oversikt over støtteberettigede transportkostnader (revisoruttalelse i samsvar med DnR Revisjons Standard 800).</article></footer></article><article class="legalArticle" data-lovdata-URL="LTI/forskrift/2004-06-24-1461/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saklig virkeområde</span></h2><article class="legalP" id="paragraf-3-ledd-1">Transportstøtte kan gis til foretak som selv framstiller varene som skal sendes. Støtte kan også gis til forsendelser av varer produsert av andre som skal til foretaket for videre bearbeidelse. Forsendelsen må gå med jernbane, båt, fly, eller bil i yrkesmessig trafikk og med tillatelse til alminnelig godsbefordring, og foretaket må selv betale for forsendelsen, som må være påbegynt 1. januar 2004 eller senere.</article><article class="legalP" id="paragraf-3-ledd-2">Det er videre et vilkår at foretaket tilhører en av følgende næringer som det er vist til i Statistisk Sentralbyrås Standard for næringsgruppering 2002: <table><tbody><tr><td data-text-align="left" data-vertical-align="top">Næring 13</td><td data-text-align="left" data-vertical-align="top">Bryting av metallholdig malm</td></tr><tr><td data-text-align="left" data-vertical-align="top">Næring 14</td><td data-text-align="left" data-vertical-align="top">Bergverksdrift ellers</td></tr><tr><td data-text-align="left" data-vertical-align="top">Næring 15</td><td data-text-align="left" data-vertical-align="top">Produksjon av næringsmidler og drikkevarer</td></tr><tr><td data-text-align="left" data-vertical-align="top">Næring 16</td><td data-text-align="left" data-vertical-align="top">Produksjon av tobakksvarer</td></tr><tr><td data-text-align="left" data-vertical-align="top">Næring 17</td><td data-text-align="left" data-vertical-align="top">Produksjon av tekstiler</td></tr><tr><td data-text-align="left" data-vertical-align="top">Næring 18</td><td data-text-align="left" data-vertical-align="top">Produksjon av klær. Beredning og farging av pelsskinn</td></tr><tr><td data-text-align="left" data-vertical-align="top">Næring 19</td><td data-text-align="left" data-vertical-align="top">Beredning av lær</td></tr><tr><td data-text-align="left" data-vertical-align="top">Næring 20</td><td data-text-align="left" data-vertical-align="top">Produksjon av trelast og varer av tre, kork, strå og flettemateriale, unntatt møbler</td></tr><tr><td data-text-align="left" data-vertical-align="top">Næring 21</td><td data-text-align="left" data-vertical-align="top">Produksjon av papirmasse, papir og papirvarer</td></tr><tr><td data-text-align="left" data-vertical-align="top">Næring 22</td><td data-text-align="left" data-vertical-align="top">Forlagsvirksomhet, grafisk produksjon og reproduksjon av innspilte opptak</td></tr><tr><td data-text-align="left" data-vertical-align="top">Næring 24</td><td data-text-align="left" data-vertical-align="top">Produksjon av kjemikalier og kjemiske produkter</td></tr><tr><td data-text-align="left" data-vertical-align="top">Næring 25</td><td data-text-align="left" data-vertical-align="top">Produksjon av gummi- og plastprodukter</td></tr><tr><td data-text-align="left" data-vertical-align="top">Næring 26</td><td data-text-align="left" data-vertical-align="top">Produksjon av andre ikke-metallholdige mineralprodukter</td></tr><tr><td data-text-align="left" data-vertical-align="top">Næring 27</td><td data-text-align="left" data-vertical-align="top">Produksjon av metaller</td></tr><tr><td data-text-align="left" data-vertical-align="top">Næring 28</td><td data-text-align="left" data-vertical-align="top">Produksjon av metallvarer, unntatt maskiner og utstyr</td></tr><tr><td data-text-align="left" data-vertical-align="top">Næring 29</td><td data-text-align="left" data-vertical-align="top">Produksjon av maskiner og utstyr</td></tr><tr><td data-text-align="left" data-vertical-align="top">Næring 30</td><td data-text-align="left" data-vertical-align="top">Produksjon av kontor- og datamaskiner</td></tr><tr><td data-text-align="left" data-vertical-align="top">Næring 31</td><td data-text-align="left" data-vertical-align="top">Produksjon av andre elektriske maskiner og apparater</td></tr><tr><td data-text-align="left" data-vertical-align="top">Næring 32</td><td data-text-align="left" data-vertical-align="top">Produksjon av radio-, fjernsyns- og annet kommunikasjonsutstyr</td></tr><tr><td data-text-align="left" data-vertical-align="top">Næring 33</td><td data-text-align="left" data-vertical-align="top">Produksjon av medisinske instrumenter, presisjonsinstrumenter, optiske instrumenter, klokker og ur</td></tr><tr><td data-text-align="left" data-vertical-align="top">Næring 34</td><td data-text-align="left" data-vertical-align="top">Produksjon av motorvogner, tilhengere og deler</td></tr><tr><td data-text-align="left" data-vertical-align="top">Næring 35</td><td data-text-align="left" data-vertical-align="top">Produksjon av andre transportmidler</td></tr><tr><td data-text-align="left" data-vertical-align="top">Næring 36</td><td data-text-align="left" data-vertical-align="top">Produksjon av møbler. Annen industriproduksjon</td></tr><tr><td data-text-align="left" data-vertical-align="top">Næring 37</td><td data-text-align="left" data-vertical-align="top">Gjenvinning</td></tr></tbody></table></article><article class="legalP" id="paragraf-3-ledd-3">Støtte gis likevel ikke til foretak som ikke påvirkes direkte av endringene i ordningen med differensiert arbeidsgiveravgift fra 1. januar 2004.</article></article><article class="legalArticle" data-lovdata-URL="LTI/forskrift/2004-06-24-1461/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Den støtteberettigede transportavstand</span></h2><article class="legalP" id="paragraf-4-ledd-1">Transportstøtte gis for hele eller deler av transportavstanden regnet i kilometer, forutsatt at transportavstanden er minimum 350 km. For forsendelser i Norge gis det støtte for hele avstanden. Det samme gjelder for forsendelser som går via Sverige og/eller Finland og tilbake til Norge. For forsendelser som ender i Sverige eller Finland, og som er minimum 350 km, gis det støtte for transporten frem til norsk grense. Ved forsendelse til andre land enn Sverige eller Finland gis det støtte til og fra norsk grense, såfremt den totale avstanden fra foretakets plassering og norsk grense for forsendelsen er minst 350 kilometer.</article></article><article class="legalArticle" data-lovdata-URL="LTI/forskrift/2004-06-24-1461/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregningen av transportstøtten</span></h2><article class="legalP" id="paragraf-5-ledd-1">Transportstøtten beregnes som en prosentvis andel av den totale transportkostnaden for hver enkelt forsendelse. Støttesatsen regnes ut fra transportavstand i kilometer, og prosentandelen bestemmes ut fra hvilken sone foretaket geografisk er plassert, jf. § 2.</article><article class="legalP" id="paragraf-5-ledd-2">I transportstøttesone 1 gis det ingen støtte når transportavstanden er 0-349 km, fra 350-700 km gis 30 prosent og fra 701 km og utover gis det 40 prosent. I transportstøttesone 2 gis det ikke støtte når transportavstanden er 0-349 km, fra 350 til 700 km gis det 20 prosent, fra 701 km og utover gis det 30 prosent.</article><article class="legalP" id="paragraf-5-ledd-3">Støtten kan ikke utgjøre mer enn den avgiftsøkningen foretaket får ved økte satser for arbeidsgiveravgiften, etter endringene fra 1. januar 2004. For foretak i kommuner som tidligere ikke hadde redusert arbeidsgiveravgift, foretas beregningen med utgangspunkt i tilsvarende avgiftsøkning i arbeidsgiveravgiftssone 2. Dette gjelder kommunene Steinkjer, Verdal, Inderøy, Kristiansund, Averøy og Frei.</article><article class="legalP" id="paragraf-5-ledd-4">Det er et vilkår at de samlede støtteberettigede transportkostnadene i løpet av et kalenderår er større enn 25 000 kroner.</article><article class="legalP" id="paragraf-5-ledd-5">Samme år kan foretaket bare motta transportstøtte fra enten den fylkeskommunale ordningen eller den nasjonale ordningen.</article></article><article class="legalArticle" data-lovdata-URL="LTI/forskrift/2004-06-24-1461/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h2><article class="legalP" id="paragraf-6-ledd-1">Det er adgang til å påklage vedtak om transportstøtte. Klagen rettes til Innovasjon Norge, som enten omgjør klagen eller videresender klagen til en klagenemnd som oppnevnes av Innovasjon Norge. Fristen for å klage er tre uker fra vedtaket er mottatt.</article><article class="legalP" id="paragraf-6-ledd-2">Forskriften tar til å gjelde 24. juni 2004 og vil omfatte alle forsendelser som er påbegynt 1. januar 2004 eller senere.</article></article></main></body></html>