<!DOCTYPE html><html lang="no"><head><title>Forskrift om gjennomføring av avregning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-10-07-1317</dd><dt class="dokid">DokumentID</dt><dd class="dokid">LTI/forskrift/2004-10-07-1317</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 13 s 1884</dd><dt class="dateInForce">I kraft fra</dt><dd class="dateInForce">2004-10-07</dd><dt class="changesToDocuments">Endrer</dt><dd class="changesToDocuments"><ul><li>forskrift/1958-04-30-9990</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1952-11-21-2/§56</li><li>forskrift/1958-03-13-1</li></ul></dd><dt class="dateOfPublication">Kunngjort</dt><dd class="dateOfPublication">2004-10-08</dd><dt class="journalNumber">Journalnummer</dt><dd class="journalNumber">2004-1150</dd><dt class="titleShort">Korttittel</dt><dd class="titleShort">Forskrift om gjennomføring av avregning</dd><dt class="title">Tittel</dt><dd class="title">Forskrift om gjennomføring av avregning.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 7. oktober 2004 med hjemmel i lov 21. november 1952 nr. 2 om betaling og innkreving av skatt § 56, jf. delegeringsvedtak 13. mars 1958 nr. 1.</dd><dt class="refid">RefID</dt><dd class="refid">forskrift/2004-10-07-1317</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av avregning.<ul class="tocSubUl"><li>I</li><li>I. Innledende kapittel<ul class="tocSubUl"><li>§ 1. Definisjoner</li><li>§ 2. Avregning</li></ul></li><li>II. Avregning for forskuddspliktige<ul class="tocSubUl"><li>§ 3. Beløp som går til fradrag i utlignet skatt ved avregningen</li><li>§ 4. Tilordning av forskudd på riktig person</li><li>§ 5. Avregning og oppgjør</li><li>§ 6. Ny avregning</li><li>§ 7. Avregning i konkurstilfeller</li></ul></li><li>III. Avregning for etterskuddspliktige<ul class="tocSubUl"><li>§ 8. Avregning og oppgjør</li><li>§ 9. Ny avregning</li></ul></li><li>IV. Forskjellige bestemmelser<ul class="tocSubUl"><li>§ 10. Forhåndsavregning</li><li>§ 11. Foreløpig avregning</li><li>§ 12. Oppdekking av restanser</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-10-07-1317" id="dokument"><h1>Forskrift om gjennomføring av avregning.</h1><section class="section" data-name="kapI" id="kapittel-1" data-lovdata-URL="LTI/forskrift/2004-10-07-1317/KAPITTEL_1"><h2 data-text-align="center">I</h2></section><section class="section" data-name="kapI" id="kapittel-2" data-lovdata-URL="LTI/forskrift/2004-10-07-1317/KAPITTEL_2"><h2>I. Innledende kapittel</h2><article class="legalArticle" data-lovdata-URL="LTI/forskrift/2004-10-07-1317/§1" data-name="§1" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-2-paragraf-1-ledd-1">I denne forskrift betyr:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1"><i>Avregning:</i> Å la forskudd på skatt for ett inntektsår gå til fradrag i utlignet skatt av formues- og inntektsansettelsene for inntektsåret.</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1"><i>Skatteoppgjør:</i> Avregning med rente- og betalingsoppgjør.</article></article></li><li data-li-identifier="c." data-name="c."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1"><i>Forskuddspliktig:</i> Enhver skattyter som ikke går inn under skattebetalingsloven § 2.</article></article></li><li data-li-identifier="d." data-name="d."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1"><i>Etterskuddspliktig:</i> Skattyter som går inn under skattebetalingsloven § 2.</article></article></li></ul></article></article><article class="legalArticle" data-lovdata-URL="LTI/forskrift/2004-10-07-1317/§2" data-name="§2" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Avregning</span></h3><article class="legalP" id="kapittel-2-paragraf-2-ledd-1">Ordinær avregning skjer så raskt som mulig etter at skatten for inntekts- og formuesansettelsene er beregnet.</article><article class="legalP" id="kapittel-2-paragraf-2-ledd-2">Dersom skattyter lignes i flere kommuner skal avregning foretas mot de respektive forskuddene i hver av dem.</article></article></section><section class="section" data-name="kapII" id="kapittel-3" data-lovdata-URL="LTI/forskrift/2004-10-07-1317/KAPITTEL_3"><h2>II. Avregning for forskuddspliktige</h2><article class="legalArticle" data-lovdata-URL="LTI/forskrift/2004-10-07-1317/§3" data-name="§3" id="kapittel-3-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Beløp som går til fradrag i utlignet skatt ved avregningen</span></h3><article class="legalP" id="kapittel-3-paragraf-1-ledd-1">Ved avregningen skal følgende beløp gå til fradrag i den utlignede skatten:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Beløp som er overført i samsvar med § 5 første ledd annet punktum.</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Forskuddstrekk som det er på det rene at arbeidsgiveren har foretatt, uavhengig av om trekket er innbetalt.</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Ansvarsbeløp etter skattebetalingsloven § 49 som arbeidsgiveren har innbetalt fordi han ikke har gjennomført pliktig forskuddstrekk.</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Utskrevet forskuddsskatt. Ved regulering av forskuddsskatten legges skatten etter reguleringen til grunn.</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Tilleggsforskudd etter skattebetalingsloven § 21 som er innbetalt senest 30. april i ligningsåret.</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">Forskudd på skatt hos ektefelle eller biperson som skal avregnes sammen med skattyteren.</article></article></li></ul></article><article class="legalP" id="kapittel-3-paragraf-1-ledd-2">Tilleggsforskudd som innbetales etter 30. april i ligningsåret og som ikke tas med i avregningen skal tilbakebetales straks.</article></article><article class="legalArticle" data-lovdata-URL="LTI/forskrift/2004-10-07-1317/§4" data-name="§4" id="kapittel-3-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilordning av forskudd på riktig person</span></h3><article class="legalP" id="kapittel-3-paragraf-2-ledd-1">Forskudd på skatt vedrørende en person skal avregnes i skatt som utlignes på vedkommende.</article><article class="legalP" id="kapittel-3-paragraf-2-ledd-2">Lignes ektefeller under ett for begges formue og inntekt jf. skatteloven § 2-10, skal alle forskudd tilordnes den ektefellen som skatten utlignes på. Ved særskilt ligning etter skatteloven § 2-11 skal forskudd tilordnes den enkelte ektefelle og avregnes i den skatt som utlignes på vedkommende. Dersom den under ett utlignede skatten fordeles etter skatteloven § 2-13 avregnes hver enkelt av ektefellenes forskudd i den skatt som faller på vedkommende ved fordelingen.</article><article class="legalP" id="kapittel-3-paragraf-2-ledd-3">Lignes barn under ett med foreldre for noen del av sin formue og inntekt jf. skatteloven § 2-14, skal forskudd som vedrører denne formuen eller inntekten, tilordnes den av foreldrene som barnets skatt utlignes på.</article></article><article class="legalArticle" data-lovdata-URL="LTI/forskrift/2004-10-07-1317/§5" data-name="§5" id="kapittel-3-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avregning og oppgjør</span></h3><article class="legalP" id="kapittel-3-paragraf-3-ledd-1">Dersom forskudd på skatt overstiger utlignet skatt skal det overskytende tilbakebetales som tilgodebeløp med rentegodtgjørelse. Når overskytende forskudd ved avregningen utgjør kr 20 eller mer og mindre enn kr 100, skal beløpet overføres til godskriving ved avregningen for det løpende inntektsår. Overskytende forskudd mindre enn kr 20 faller bort.</article><article class="legalP" id="kapittel-3-paragraf-3-ledd-2">Forskudd på skatt tilbakebetales i rekkefølgen tilleggsforskudd, forskuddsskatt og forskuddstrekk.</article><article class="legalP" id="kapittel-3-paragraf-3-ledd-3">Dersom forskuddene er lavere enn utlignet skatt, blir det manglende å innbetale som restskatt med rentetillegg. Innbetalingsblanketter for restskatt med angitt(e) forfallstidspunkt(er) skal tilsendes skattyter. Restskatt under kr 100 frafalles.</article><article class="legalP" id="kapittel-3-paragraf-3-ledd-4">Skattyter meddeles avregningsresultatet ved tilsendt skatteoppgjør.</article><article class="legalP" id="kapittel-3-paragraf-3-ledd-5">Skatteoppkreveren skal gi skattyter melding om foretatt oppdekking etter § 12.</article></article><article class="legalArticle" data-lovdata-URL="LTI/forskrift/2004-10-07-1317/§6" data-name="§6" id="kapittel-3-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ny avregning</span></h3><article class="legalP" id="kapittel-3-paragraf-4-ledd-1">Bestemmelsene i denne forskrift gjelder tilsvarende for ny avregning etter skattebetalingsloven § 25. Skatteoppkreveren skal gi skattyter skatteoppgjør overensstemmende med den nye avregningen.</article><article class="legalP" id="kapittel-3-paragraf-4-ledd-2">Blir skatten forhøyet, forfaller forhøyelsen til betaling tre uker etter at melding er sendt skattyteren, men tidligst ved forfall etter lovens annen termin. Dette gjelder også hvor foregående avregning førte til tilgodebeløp eller restskatt som forfalt i en termin. Tilbakebetalingskrav etter skattebetalingsloven § 31 nr. 4 forfaller tre uker etter at melding er sendt skattyteren.</article><article class="legalP" id="kapittel-3-paragraf-4-ledd-3">Blir en restskatt som forfalt i to terminer redusert til under kr 1000, reduseres annen termin før første termin.</article></article><article class="legalArticle" data-lovdata-URL="LTI/forskrift/2004-10-07-1317/§7" data-name="§7" id="kapittel-3-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avregning i konkurstilfeller</span></h3><article class="legalP" id="kapittel-3-paragraf-5-ledd-1">Går forskuddspliktig skattyter konkurs, skal det for det inntektsår da konkursåpningen finner sted foretas separat avregning for:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">skatt ilignet skattyter som boet er ansvarlig for og forskudd fra før konkursåpningen</article></article></li><li data-li-identifier="b." data-name="b."><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">ilignet skatt som skattyter alene er ansvarlig for og forskudd fra etter konkursåpningen.</article></article></li></ul></article><article class="legalP" id="kapittel-3-paragraf-5-ledd-2">Utskrevet forskuddsskatt med ordinært forfall og forskuddstrekk foretatt før konkursåpningen avregnes etter pkt. a. Ved beregning av tilgodebeløp eller fastholdt restanse på forskuddsskatt tas med forskuddsskatt (og tilleggsforskudd) som er innbetalt før konkursåpningen.</article><article class="legalP" id="kapittel-3-paragraf-5-ledd-3">Utskrevet forskuddsskatt med forfall og forskuddstrekk foretatt etter konkursåpningen avregnes etter pkt. b. Ved beregning av tilgodebeløp eller fastholdt restanse på forskuddsskatt tas med forskuddsskatt (og tilleggsforskudd) som er innbetalt etter konkursåpningen.</article><article class="legalP" id="kapittel-3-paragraf-5-ledd-4">Tilgodebeløp ved avregning etter pkt. a, skal etter oppdekking etter § 12, utbetales boet.</article><article class="legalP" id="kapittel-3-paragraf-5-ledd-5">Tilgodebeløp ved avregningen etter pkt. b, skal først gå til dekning av restskatt eller restanse på fastholdt forskuddsskatt ved avregningen etter pkt. a, og deretter til oppdekking etter § 12. Overskytende tilgodebeløp utbetales skattyter.</article><article class="legalP" id="kapittel-3-paragraf-5-ledd-6">Avregningsoppgaver for begge avregninger skal sendes både bostyrer og skattyter.</article></article></section><section class="section" data-name="kapIII" id="kapittel-4" data-lovdata-URL="LTI/forskrift/2004-10-07-1317/KAPITTEL_4"><h2>III. Avregning for etterskuddspliktige</h2><article class="legalArticle" data-lovdata-URL="LTI/forskrift/2004-10-07-1317/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avregning og oppgjør</span></h3><article class="legalP" id="kapittel-4-paragraf-1-ledd-1">Avregning skjer ved at utskrevet forhåndsskatt samt innbetalt tillegg til forhåndsskatt etter skattebetalingsloven § 27 nr. 4 går til fradrag i utlignet skatt. Overstiger utlignet skatt forhåndsskatt fastholdes differansen som resterende skatt. Resterende skatt under kr 100 frafalles.</article><article class="legalP" id="kapittel-4-paragraf-1-ledd-2">Innbetalt overskytende forhåndsskatt tilbakebetales. Når overskytende forhåndsskatt ved avregningen utgjør kr 20 eller mer og mindre enn kr 100, skal beløpet overføres til godskriving ved avregningen for det løpende inntektsår. Overskytende mindre enn kr 20 faller bort.</article><article class="legalP" id="kapittel-4-paragraf-1-ledd-3">Skattyter meddeles avregningsresultatet ved tilsendt skatteoppgjør. Ved resterende skatt skal betalingsblankett tilsendes skattyter.</article><article class="legalP" id="kapittel-4-paragraf-1-ledd-4">Skatteoppkreveren skal gi skattyter melding om foretatt oppdekking etter § 12.</article></article><article class="legalArticle" data-lovdata-URL="LTI/forskrift/2004-10-07-1317/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ny avregning</span></h3><article class="legalP" id="kapittel-4-paragraf-2-ledd-1">Ved endring av ligning skal det foretas ny avregning og gis oppgjør etter reglene i § 8. Blir skatten forhøyet, forfaller forhøyelsen til betaling tre uker etter at melding er sendt skattyteren.</article></article></section><section class="section" data-name="kapIV" id="kapittel-5" data-lovdata-URL="LTI/forskrift/2004-10-07-1317/KAPITTEL_5"><h2>IV. Forskjellige bestemmelser</h2><article class="legalArticle" data-lovdata-URL="LTI/forskrift/2004-10-07-1317/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forhåndsavregning</span></h3><article class="legalP" id="kapittel-5-paragraf-1-ledd-1">Når ligning er foretatt etter ligningsloven § 8-10 skal det foretas en forhåndsavregning. Den del av skatten som fastholdes ved ligningen og som etter vanlige forfallsregler ikke er forfalt når avregning blir foretatt forfaller til betaling 3 uker etter at skatteoppgjøret er sendt den som krever slik ligning.</article></article><article class="legalArticle" data-lovdata-URL="LTI/forskrift/2004-10-07-1317/§11" data-name="§11" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Foreløpig avregning</span></h3><article class="legalP" id="kapittel-5-paragraf-2-ledd-1">Dersom skattyter blir ilagt forskudd på skatt av samme formue og inntekt i flere kommuner, og skattyter har innbetalt den høyest utskrevne skatt til den kommunen han mener seg skattepliktig til jf. skattebetalingsloven § 39, skal det, dersom spørsmålet om skattested ikke er avgjort innen ordinær avregning, foretas en foreløpig avregning i den kommunen skattyter mener seg skattepliktig til. Forskuddsbeløp som er godskrevet skattyter i andre kommuner, og som ikke vil bli omfattet av godskriving i avregningskommunen, skal overføres til den kommunen avregningen skjer i. Ved foreløpig avregning skal skattyter gis oppgjør etter reglene i denne forskrift. Avregningsoppgaven skal opplyse om at avregningen er foreløpig og endelig avregningsoppgave vil bli sendt så snart spørsmålet om rett skattested er avgjort.</article><article class="legalP" id="kapittel-5-paragraf-2-ledd-2">Blir det avgjort at skattyteren skal skattlegges i annen kommune enn der det foreløpige skatteoppgjøret er foretatt, skal endelig avregning skje i denne kommunen så snart forskuddsbeløpene er overført dit.</article></article><article class="legalArticle" data-lovdata-URL="LTI/forskrift/2004-10-07-1317/§12" data-name="§12" id="kapittel-5-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Oppdekking av restanser</span></h3><article class="legalP" id="kapittel-5-paragraf-3-ledd-1">Ved oppdekking av restanser etter skattebetalingsloven § 24 nr. 1 tredje og fjerde punktum eller § 27 nr. 8 annet punktum i tilgodebeløp ved avregningen dekkes restansene i denne rekkefølge:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">Utskrevet forskuddsskatt/forhåndsskatt for det år avregningen gjelder og for tidligere år.</article></article></li><li data-li-identifier="b." data-name="b."><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">Restskatt/resterende skatt.</article></article></li><li data-li-identifier="c." data-name="c."><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">Ordinært forfalte terminer av utskrevet forskuddsskatt det løpende inntektsår.</article></article></li><li data-li-identifier="d." data-name="d."><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">Terminer av utskrevet forskuddsskatt for det løpende inntektsår med fremskyndet forfall.</article></article></li><li data-li-identifier="e." data-name="e."><article class="listArticle" id="kapittel-5-paragraf-3-ledd-1-punkt-5"><article class="legalP" id="kapittel-5-paragraf-3-ledd-1-punkt-5-ledd-1">Forsinkelsesrente og omkostninger vedrørende skatt.</article></article></li></ul></article><article class="legalP" id="kapittel-5-paragraf-3-ledd-2">Ved flere dekningsberettigede restanser dekkes restanser fra eldre år før senere år. Restanser av samme slag for samme år til forskjellige kommuner dekkes forholdsmessig etter restansenes størrelse.</article></article></section><section class="section" data-name="kapII" id="kapittel-6" data-lovdata-URL="LTI/forskrift/2004-10-07-1317/KAPITTEL_6"><h2 data-text-align="center">II</h2><article class="legalP" id="kapittel-6-ledd-1">Forskriften trer i kraft straks. Samtidig oppheves forskrift 30. april 1958 nr. 9990 om gjennomføring av avregning.</article></section></main></body></html>