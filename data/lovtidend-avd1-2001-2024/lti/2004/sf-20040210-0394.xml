<!DOCTYPE html><html lang="no"><head><title>Forskrift om proviantering av toll- og avgiftsfrie varer for salg om bord på ferger i nordisk trafikk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-10-394</dd><dt class="dokid">DokumentID</dt><dd class="dokid">LTI/forskrift/2004-02-10-394</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 3 s 511</dd><dt class="dateInForce">I kraft fra</dt><dd class="dateInForce">2004-02-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-01-10-32</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§24</li><li>lov/1969-06-19-66/§16</li></ul></dd><dt class="dateOfPublication">Kunngjort</dt><dd class="dateOfPublication">2004-02-24</dd><dt class="journalNumber">Journalnummer</dt><dd class="journalNumber">2004-0395</dd><dt class="titleShort">Korttittel</dt><dd class="titleShort">Forskrift om tollfrie varer på nordiske ferger</dd><dt class="title">Tittel</dt><dd class="title">Forskrift om proviantering av toll- og avgiftsfrie varer for salg om bord på ferger i nordisk trafikk.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 10. februar 2004 med hjemmel i tolltariffens innledende bestemmelser § 24, lov av 19. juni 1969 nr. 66 om merverdiavgift § 16 siste ledd bokstav a og Stortingets årlige vedtak om særavgiftene.</dd><dt class="refid">RefID</dt><dd class="refid">forskrift/2004-02-10-394</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om proviantering av toll- og avgiftsfrie varer for salg om bord på ferger i nordisk trafikk.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Vareomfang</li><li>§ 4. Regulering av mengde</li><li>§ 5. Salgskontroll</li><li>§ 6. Regnskap</li><li>§ 7. Særskilt om korte ruter</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-02-10-394" id="dokument"><h1>Forskrift om proviantering av toll- og avgiftsfrie varer for salg om bord på ferger i nordisk trafikk.</h1><article class="legalArticle" data-lovdata-URL="LTI/forskrift/2004-02-10-394/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften regulerer toll- og avgiftsfri tildeling av proviant for salg og servering til passasjerer om bord i passasjerfartøyer i regelmessig rutetrafikk mellom havner i Danmark (unntatt Færøyene og Grønland), Sverige, Finland og Norge (unntatt Svalbard og Jan Mayen).</article></article><article class="legalArticle" data-lovdata-URL="LTI/forskrift/2004-02-10-394/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="defaultP">I denne forskriften forstås med:<ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Proviant:</i> mat- og drikkevarer herunder alkoholholdige varer, tobakksvarer og sigarettpapir, parfyme, kosmetikk og toalettartikler,</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Proviantering:</i> tildeling av proviant for salg og servering til passasjer om bord i passasjerfartøyer,</article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Toll- og avgiftsbelagte varer:</i> varer som i det nordiske land hvor de innlastes er toll-, skatte- og avgiftsbelagt etter de samme regler som ved salg til forbruk i det land hvor de innlastes. Det forutsettes at det ved varens utførsel ikke gis helt eller delvis fritak eller tilbakebetaling av toll og avgifter,</article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Korte ruter:</i> Fartøysruter mellom norske havner fra og med Risør i vest til svenskegrensen i øst, og svenske havner fra og med norskegrensen i nord til Lysekil i sør.</article></article></li></ul></article></article><article class="legalArticle" data-lovdata-URL="LTI/forskrift/2004-02-10-394/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vareomfang</span></h2><article class="numberedLegalP" data-numerator="1" id="paragraf-3-nummer-1">1. Proviantering kan skje med følgende toll- og avgiftsfrie varer for salg til passasjerer:<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">på korte ruter: tobakksvarer, samt sjokolade- og sukkervarer,</article></article></li><li data-li-identifier="b)" data-name="b)"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">på andre ruter: alkoholholdige drikkevarer med alkoholstyrke inntil 60 volumprosent, tobakksvarer, sigarettpapir, sjokolade- og sukkervarer, parfyme, kosmetikk og toalettartikler.</article></article></li></ul></article><article class="numberedLegalP" data-numerator="2" id="paragraf-3-nummer-2">2. Proviantering av varer for servering om bord til passasjerer kan skje med toll- og avgiftsfrie varer, unntatt tobakksvarer og sigarettpapir.<article class="legalP" id="paragraf-3-nummer-2-ledd-1">For øvrig kan det bare provianteres med toll- og avgiftsbelagte varer.</article></article></article><article class="legalArticle" data-lovdata-URL="LTI/forskrift/2004-02-10-394/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regulering av mengde</span></h2><article class="legalP" id="paragraf-4-ledd-1">Tildeling av toll- og avgiftsfrie varer foretas etter tollvesenets skjønn. Ved den skjønnsmessige vurderingen kan det hensyntas fartøyets størrelse, passasjerkapasitet, trafikkområde, forseglingsmuligheter om bord, eventuell restproviant mv., herunder om fartøyet går i kort rute.</article></article><article class="legalArticle" data-lovdata-URL="LTI/forskrift/2004-02-10-394/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Salgskontroll</span></h2><article class="legalP" id="paragraf-5-ledd-1">Det er et vilkår for å få tildelt toll- og avgiftsfri proviant at salg av varer nevnt i § 3 nr. 1 a og b kun skjer fra kiosk eller liknende utsalgssted («tax-free shop»), og bare finner sted til passasjerer med gyldig billett. Ved salget skal billetten merkes på varig måte, slik at den ikke kan benyttes flere ganger. Selger bør begrense salget slik at passasjerene ikke får kjøpt mer enn det kvantum som kan innføres toll- og avgiftsfritt i henhold til gjeldende bestemmelser for reisende i de land ruten omfatter.</article><article class="legalP" id="paragraf-5-ledd-2">Passasjerene skal ved oppslag om bord bli gjort oppmerksom på gjeldende bestemmelser for reisende for de land ruten omfatter.</article></article><article class="legalArticle" data-lovdata-URL="LTI/forskrift/2004-02-10-394/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Regnskap</span></h2><article class="legalP" id="paragraf-6-ledd-1">Det skal føres separate regnskap for varer som selges til passasjerer fra kiosk eller lignende utsalgssted, og varer som serveres om bord. Regnskapet skal gi så fullstendige og spesifiserte opplysninger om vareflyten som er nødvendig av hensyn til tollvesenets kontroll, samt den oppgave- og opplysningsplikt som følger av gjeldende tollov og tollovforskrift.</article></article><article class="legalArticle" data-lovdata-URL="LTI/forskrift/2004-02-10-394/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilt om korte ruter</span></h2><article class="legalP" id="paragraf-7-ledd-1">Tollvesenet kan etter særskilt søknad på visse vilkår dispensere fra begrensningene i § 3 nr. 1 bokstav a, og tillate at fartøyer i kort rute får proviantere etter vareomfanget i § 3 nr. 1 bokstav b. Dette gjelder kun fartøyer som går i rute mellom norsk havn fra og med Risør i vest til og med Sandefjord i øst og svensk havn fra og med Strømstad i nord til og med Lysekil i sør, som går i helårsrutetrafikk etter en fast, regelmessig rutetabell, har kapasitet til å transportere gods og kjøretøy i betydelig omfang og hvor det er lagt til rette for tilfredsstillende tollkontroll.</article></article><article class="legalArticle" data-lovdata-URL="LTI/forskrift/2004-02-10-394/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskrift trer i kraft straks. Fra samme dato oppheves Finansdepartementets forskrift av 10. januar 2003 nr. 32 om toll- og avgiftsfri innførsel og forenklet fortolling av reisegods § 9. Forskriftens § 10 blir ny § 9.</article></article></main></body></html>