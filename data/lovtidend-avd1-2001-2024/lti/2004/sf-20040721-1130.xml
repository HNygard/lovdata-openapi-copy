<!DOCTYPE html><html lang="no"><head><title>Forskrift om erstatning ved klimabetingede skader i plante- og honningproduksjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-21-1130</dd><dt class="dokid">DokumentID</dt><dd class="dokid">LTI/forskrift/2004-07-21-1130</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1646</dd><dt class="dateInForce">I kraft fra</dt><dd class="dateInForce">2004-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-08-30-1001</li><li>forskrift/2001-08-30-1002</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2004-07-23</dd><dt class="journalNumber">Journalnummer</dt><dd class="journalNumber">2004-1010</dd><dt class="titleShort">Korttittel</dt><dd class="titleShort">Forskrift om erstatning ved klimaskader</dd><dt class="title">Tittel</dt><dd class="title">Forskrift om erstatning ved klimabetingede skader i plante- og honningproduksjon.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 21. juli 2004 med hjemmel i lov 12. mai 1995 nr. 23 om jord (jordlova) § 3 og § 18, jf. delegeringsvedtak 12. mai 1995 nr. 413.</dd><dt class="refid">RefID</dt><dd class="refid">forskrift/2004-07-21-1130</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning ved klimabetingede skader i plante- og honningproduksjon.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår</li><li>§ 4. Erstatning ved avlingssvikt</li><li>§ 5. Erstatning ved vinterskader på eng</li><li>§ 6. Erstatning ved svikt i honningproduksjon</li><li>§ 7. Søknad og utbetaling</li><li>§ 8. Egenandel, minsteutbetaling og toppavgrensning</li><li>§ 9. Administrasjon, klage og dispensasjon</li><li>§ 10. Opplysningsplikt og kontroll</li><li>§ 11. Avkorting</li><li>§ 12. Beregning og innkreving av avkortingsbeløp mv.</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-21-1130" id="dokument"><h1>Forskrift om erstatning ved klimabetingede skader i plante- og honningproduksjon.</h1><article class="legalArticle" data-lovdata-URL="LTI/forskrift/2004-07-21-1130/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å yte erstatning for å redusere økonomisk tap som oppstår ved produksjonssvikt forårsaket av klimatiske eller klimatisk avledede forhold det ikke er mulig å sikre seg mot.</article></article><article class="legalArticle" data-lovdata-URL="LTI/forskrift/2004-07-21-1130/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for foretak som har rett til produksjonstilskudd i jordbruket etter § 3 og § 4 i forskrift 22. mars 2002 nr. 283 om produksjonstilskudd i jordbruket, og foretak som driver med honningproduksjon der foretaket er registrert som merverdiavgiftspliktig etter lov 19. juni 1969 nr. 66 om merverdiavgift § 28.</article><article class="legalP" id="paragraf-2-ledd-2">Forskriften gjelder også foretak med honningproduksjon som ikke er registrert som merverdiavgiftspliktige jf. første ledd, dersom foretaket har en omsetning på minst 30.000 kroner innenfor honningproduksjon de siste 12 md. før erstatningsberettiget tap oppstod.</article></article><article class="legalArticle" data-lovdata-URL="LTI/forskrift/2004-07-21-1130/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" id="paragraf-3-ledd-1">Det gis ikke erstatning dersom tapet kan dekkes gjennom en alminnelig forsikringsordning eller dersom foretaket får dekket tapet på annen måte.</article><article class="legalP" id="paragraf-3-ledd-2">Det er et vilkår for erstatning at foretaket gir melding til kommunen uten ugrunnet opphold når det er grunn til å anta at et erstatningsberettiget tap har oppstått eller vil kunne oppstå.</article></article><article class="legalArticle" data-lovdata-URL="LTI/forskrift/2004-07-21-1130/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Erstatning ved avlingssvikt</span></h2><article class="legalP" id="paragraf-4-ledd-1">For avlingssvikt på jord- og hagebruksvekster kan det gis erstatning når det oppstår svikt i et foretaks avling på rot av mat- og fôrvekster, småplanter til produksjon av mat og fôr, samt såvarer og settepoteter.</article><article class="legalP" id="paragraf-4-ledd-2">Med avlingssvikt etter første ledd menes svikt i avlingsmengde i forhold til gjennomsnittsavling i omsøkte vekstgruppe. I særlige tilfeller kan også kvalitetsforringelse på frukt og bær regnes som avlingssvikt dersom kvalitetsforringelsen skyldes haglskade, store nedbørsmengder eller frost.</article><article class="legalP" id="paragraf-4-ledd-3">Erstatningen beregnes per vekstgruppe.</article><article class="legalP" id="paragraf-4-ledd-4">Søknad om erstatning må fremmes innen 31. oktober det året skaden har oppstått.</article></article><article class="legalArticle" data-lovdata-URL="LTI/forskrift/2004-07-21-1130/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Erstatning ved vinterskader på eng</span></h2><article class="legalP" id="paragraf-5-ledd-1">For vinterskader på eng kan det gis erstatning når foretaket utbedrer engen for å begrense avlingssvikten og for å gi en avling av gras eller grønnfôr som kan høstes samme år.</article><article class="legalP" id="paragraf-5-ledd-2">Som vinterskader på eng regnes skader forårsaket av fysiske og/eller biotiske forhold som frost, isdekke, vanndekke, uttørking, oppfrysing eller overvintringssopp.</article><article class="legalP" id="paragraf-5-ledd-3">Erstatning gis som en fast sats per dekar.</article><article class="legalP" id="paragraf-5-ledd-4">Søknad om erstatning må fremmes innen 15. juli det året skaden har oppstått.</article></article><article class="legalArticle" data-lovdata-URL="LTI/forskrift/2004-07-21-1130/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Erstatning ved svikt i honningproduksjon</span></h2><article class="legalP" id="paragraf-6-ledd-1">For svikt i honningproduksjon kan det gis erstatning når det oppstår svikt i honningmengde i forhold til gjennomsnittsproduksjon i kilo per produksjonskube.</article><article class="legalP" id="paragraf-6-ledd-2">Erstatningsutmålingen baseres på dokumentert produksjon og pris.</article><article class="legalP" id="paragraf-6-ledd-3">Søknad om erstatning må fremmes innen 31. oktober det året skaden har oppstått.</article></article><article class="legalArticle" data-lovdata-URL="LTI/forskrift/2004-07-21-1130/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknad og utbetaling</span></h2><article class="legalP" id="paragraf-7-ledd-1">Søknad om erstatning skal fremsettes på skjema fastsatt av Statens landbruksforvaltning og sendes kommunen.</article><article class="legalP" id="paragraf-7-ledd-2">Krav på erstatning kan ikke overdras eller pantsettes.</article><article class="legalP" id="paragraf-7-ledd-3">Det kan gis forskudd på erstatning ved avlingssvikt med inntil 50 prosent av antatt erstatning etter særskilt søknad, dersom foretaket av økonomiske grunner har behov for det.</article></article><article class="legalArticle" data-lovdata-URL="LTI/forskrift/2004-07-21-1130/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Egenandel, minsteutbetaling og toppavgrensning</span></h2><article class="legalP" id="paragraf-8-ledd-1">Erstatning kan bare gis for skade ut over et visst minimumsomfang (egenandel). Egenandelene for erstatning ved:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">avlingssvikt er 30 prosent av gjennomsnittsproduksjon per vekstgruppe</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">svikt i honningproduksjonen er 30 prosent av gjennomsnittsproduksjonen</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">vinterskader på eng er 20 prosent av foretakets totale innvintrede engareal.</article></article></li></ul></article><article class="legalP" id="paragraf-8-ledd-2">Beregnet erstatning ved avlingssvikt under 5.000 og over 500.000 kroner per vekstgruppe utbetales ikke.</article><article class="legalP" id="paragraf-8-ledd-3">Beregnet erstatning ved vinterskader på eng og ved svikt i honningproduksjon på mindre enn 1.000 kroner utbetales ikke.</article></article><article class="legalArticle" data-lovdata-URL="LTI/forskrift/2004-07-21-1130/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-9-ledd-1">Vedtak om erstatning fattes av fylkesmannen. Kommunen skal gi en uttalelse til søknaden før saken oversendes fylkesmannen.</article><article class="legalP" id="paragraf-9-ledd-2">Vedtak fattet av fylkesmannen kan påklages til Statens landbruksforvaltning. Klagen skal sendes kommunen. Kommunen skal uttale seg om klagen og videresende den til fylkesmannen.</article><article class="legalP" id="paragraf-9-ledd-3">Statens landbruksforvaltning kan dispensere fra forskriften når særlige grunner tilsier det.</article><article class="legalP" id="paragraf-9-ledd-4">Statens landbruksforvaltning gir nærmere regler for utmåling av erstatning og kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2004-07-21-1130/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-10-ledd-1">Kommunen, fylkesmannen og Statens landbruksforvaltning kan kreve de opplysninger og den dokumentasjon som er nødvendig for å behandle søknader, utøve kontroll og forvalte ordningene på en tilfredsstillende måte. Det kan kreves at opplysningene bekreftes av revisor.</article><article class="legalP" id="paragraf-10-ledd-2">Kommunen, fylkesmannen og Statens landbruksforvaltning fører kontroll med at bestemmelsene i denne forskriften blir overholdt, og kan herunder foreta stedlig kontroll hos den som søker erstatning. Foretaket plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2004-07-21-1130/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avkorting</span></h2><article class="legalP" id="paragraf-11-ledd-1">Dersom foretaket ikke har drevet på en faglig forsvarlig måte eller har gjort det som normalt kan forventes for å forebygge tap, kan hele eller deler av erstatningen avkortes.</article><article class="legalP" id="paragraf-11-ledd-2">Dersom foretaket uaktsomt eller forsettlig har gitt feil opplysninger i søknaden som har eller ville dannet grunnlag for en urettmessig utbetaling av erstatning, kan hele eller deler av erstatningen som tilfaller foretaket avkortes.</article><article class="legalP" id="paragraf-11-ledd-3">Dersom foretaket driver eller har drevet sin virksomhet i strid med øvrig regelverk for jord- og hagebruksvirksomhet eller birøkt, kan hele eller deler av erstatningen holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av erstatningen som tilfaller foretaket avkortes.</article></article><article class="legalArticle" data-lovdata-URL="LTI/forskrift/2004-07-21-1130/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Beregning og innkreving av avkortingsbeløp mv.</span></h2><article class="legalP" id="paragraf-12-ledd-1">Differansen mellom utbetalt beløp og redusert erstatning som følge av vedtak om avkorting etter § 10, kan kreves tilbakebetalt fra mottakeren eller motregnes i senere erstatninger eller tilskudd, jf. forskrift 22. mars 2002 nr. 283 om produksjonstilskudd i jordbruket § 14 siste ledd. Tilsvarende gjelder der foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget.</article><article class="legalP" id="paragraf-12-ledd-2">Til avkortingsbeløpet som nevnt i første ledd kan det legges rente tilsvarende gjeldende forsinkelsesrente, jf. lov 17. desember 1976 nr. 100 om renter ved forsinket betaling mv. Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av den urettmessige erstatningen.</article></article><article class="legalArticle" data-lovdata-URL="LTI/forskrift/2004-07-21-1130/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskrift trer i kraft 1. august 2004. Fra samme tid oppheves følgende forskrifter:<ul class="defaultList"><li data-li-identifier="-" data-name="-"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">forskrift 30. august 2001 nr. 1001 om katastrofeordningen i planteproduksjon</article></article></li><li data-li-identifier="-" data-name="-"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">forskrift 30. august 2001 nr. 1002 om erstatning for svikt i honningproduksjon.</article></article></li></ul></article></article></main></body></html>