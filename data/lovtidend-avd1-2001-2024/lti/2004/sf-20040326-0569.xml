<!DOCTYPE html><html lang="no"><head><title>Forskrift om endring i forskrift om ordningen av påtalemyndigheten (Påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-26-569</dd><dt class="dokid">DokumentID</dt><dd class="dokid">LTI/forskrift/2004-03-26-569</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 766</dd><dt class="dateInForce">I kraft fra</dt><dd class="dateInForce">2004-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§62</li><li>lov/1981-05-22-25/§68</li></ul></dd><dt class="dateOfPublication">Kunngjort</dt><dd class="dateOfPublication">2004-03-26</dd><dt class="journalNumber">Journalnummer</dt><dd class="journalNumber">2004-0543</dd><dt class="titleShort">Korttittel</dt><dd class="titleShort">Endr. i påtaleinstruksen</dd><dt class="title">Tittel</dt><dd class="title">Forskrift om endring i forskrift om ordningen av påtalemyndigheten (Påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 26. mars 2004 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 62 og § 68 annet ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2004-03-26-569</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ordningen av påtalemyndigheten (Påtaleinstruksen).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-03-26-569" id="dokument"><h1>Forskrift om endring i forskrift om ordningen av påtalemyndigheten (Påtaleinstruksen).</h1><section class="section" data-name="kapI" id="kapittel-1" data-lovdata-URL="LTI/forskrift/2004-03-26-569/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. juni 1985 nr. 1679 om ordningen av påtalemyndigheten (Påtaleinstruksen) gjøres følgende endringer:</article> <article class="defaultP" margin-top="true">§ 4-2 tredje ledd annet punktum skal lyde:</article><article class="legalP" id="kapittel-1-ledd-2">Utlån skal alltid nektes i de tilfeller som er nevnt i § 4-1 fjerde ledd.</article> <article class="defaultP" margin-top="true">§ 14-4 første ledd skal lyde:</article><article class="legalP" id="kapittel-1-ledd-3">Dersom politiet mener at en forbrytelsessak der påtalekompetansen ikke ligger til politiet, jf. straffeprosessloven § 67 annet ledd bokstav b til d, bør kunne avgjøres ved tilståelsesdom, skal det avvente resultatet av personundersøkelsen før saken sendes statsadvokaten med mindre sakens avgjørelse ellers ville bli forsinket i urimelig grad.</article> <article class="defaultP" margin-top="true">§ 17-5 første ledd skal lyde:</article><article class="legalP" id="kapittel-1-ledd-4">Dersom politiet i en forbrytelsessak der påtalekompetansen ikke ligger til politiet, jf. straffeprosessloven § 67 annet ledd bokstav b til d, hvor en person har vært siktet, mener at strafforfølgningen bør tas opp på ny fordi det etter innstilling av saken er oppdaget bevis av vekt, jf. straffeprosessloven § 74 første ledd, skal saken forelegges statsadvokaten så snart det foreligger tilstrekkelige opplysninger til å avgjøre spørsmålet.</article> <article class="defaultP" margin-top="true">§ 18-2 første ledd tredje punktum skal lyde:</article><article class="legalP" id="kapittel-1-ledd-5">Spørsmålet om påtaleunnlatelse avgjøres likevel av politiet i forbrytelsessaker der påtalekompetansen ligger til politiet, jf. straffeprosessloven § 67 annet ledd bokstav b til d.</article> <article class="defaultP" margin-top="true">§ 18-2 annet ledd første punktum skal lyde:</article><article class="legalP" id="kapittel-1-ledd-6">Mener politiet at en sak om forbrytelse der påtalekompetansen ikke ligger til politiet, jf. straffeprosessloven § 67 annet ledd bokstav b til d, bør avgjøres ved påtaleunnlatelse, skal saken forelegges statsadvokaten til avgjørelse.</article> <article class="defaultP" margin-top="true">§ 20-3 første, annet og tredje ledd skal lyde:</article><article class="legalP" id="kapittel-1-ledd-7">Politiet utferdiger forelegg i saker om forseelse, hvis ikke tiltalespørsmålet hører under Kongen. Ved overtredelse av straffeloven § 326, § 327 eller § 330 skal saken i mer alvorlige tilfeller likevel først forelegges statsadvokaten etter reglene i tredje og fjerde ledd nedenfor. Saken skal også forelegges statsadvokaten når den antas å ha særlig stor allmenn interesse eller når overordnet påtalemyndighet ellers har bestemt det.</article><article class="legalP" id="kapittel-1-ledd-8">Politiet kan utferdige forelegg i forbrytelsessaker der påtalekompetansen ligger til politiet, jf. straffeprosessloven § 67 annet ledd bokstav b til d. For saker som antas å ha særlig stor allmenn interesse, gjelder reglene i tredje og fjerde ledd nedenfor tilsvarende.</article><article class="legalP" id="kapittel-1-ledd-9">Mener politiet at det bør utferdiges forelegg i en forbrytelsessak hvor politiet ikke har kompetanse etter annet ledd første punktum, skal saken sendes statsadvokaten med utferdiget siktelse.</article> <article class="defaultP" margin-top="true">§ 20-7 første ledd oppheves.</article> <article class="defaultP" margin-top="true">§ 20-7 nåværende annet ledd blir nytt første ledd.</article> <article class="defaultP" margin-top="true">§ 20-8 annet ledd tredje punktum oppheves.</article> <article class="defaultP" margin-top="true">§ 21-1 første, annet, tredje og fjerde ledd skal lyde:</article><article class="legalP" id="kapittel-1-ledd-10">I sak om forseelse avgjør politiet om saken skal begjæres pådømt etter straffeprosessloven § 248 (tilståelsesdom), hvis ikke tiltalespørsmålet hører under Kongen. Ved overtredelse av straffeloven § 326, § 327 eller § 330 skal saken likevel forelegges statsadvokaten til avgjørelse etter reglene i fjerde ledd. Det samme gjelder når saken antas å ha særlig stor allmenn interesse eller når overordnet påtalemyndighet ellers har bestemt det.</article><article class="legalP" id="kapittel-1-ledd-11">I forbrytelsessaker der påtalekompetansen ligger til politiet, jf. straffeprosessloven § 67 annet ledd bokstav b til d, avgjør politiet om saken skal begjæres pådømt etter straffeprosessloven § 248 (tilståelsesdom). Saken skal likevel forelegges statsadvokaten til avgjørelse etter fjerde ledd, når saken antas å ha særlig stor allmenn interesse eller når overordnet påtalemyndighet ellers har bestemt det.</article><article class="legalP" id="kapittel-1-ledd-12">I forbrytelsessaker der påtalekompetansen ikke ligger til politiet, jf. straffeprosessloven § 67 annet ledd bokstav b til d, avgjør statsadvokaten om saken skal begjæres pådømt etter straffeprosessloven § 248 (tilståelsesdom), med mindre tiltalespørsmålet hører under riksadvokaten eller Kongen. Har en sak særlig stor allmenn interesse, skal den forelegges for riksadvokaten.</article><article class="legalP" id="kapittel-1-ledd-13">Mener politiet at en forbrytelsessak der påtalekompetansen ikke ligger til politiet, jf. straffeprosessloven § 67 annet ledd bokstav b til d, bør avgjøres ved tilståelsesdom, skal saken forelegges statsadvokaten med utferdiget siktelse. Dersom straffeloven § 54 nr. 3 eller § 64 annet ledd eller fengselsloven § 41 kommer til anvendelse, skal kopi av den tidligere dommen vedlegges. I innstillingen skal politiet gi uttalelse om forhold som nevnt i § 21-2. I saker hvor siktede er fengslet må politiet når saken sendes statsadvokaten, sørge for å ta de nødvendige kopier til bruk ved eventuell forlengelse av fengslingen.</article> <article class="defaultP" margin-top="true">§ 22-2 skal lyde:</article><article class="legalP" id="kapittel-1-ledd-14">I tilfeller der påtalekompetansen ligger til politiet, jf. straffeprosessloven § 67 annet ledd, skal spørsmålet om tiltale likevel forelegges statsadvokaten til avgjørelse etter reglene i tredje ledd, når saken har særlig stor allmenn interesse eller når det er bestemt av overordnet myndighet. Spørsmålet om tiltale skal også forelegges statsadvokaten til avgjørelse etter reglene i tredje ledd der saken gjelder overtredelse av straffeloven § 326, § 327 eller § 330.</article><article class="legalP" id="kapittel-1-ledd-15">I sak om forbrytelse der påtalekompetansen ikke ligger til politiet, jf. straffeprosessloven § 67 annet ledd bokstav b til d, avgjør statsadvokaten om det skal utferdiges tiltalebeslutning, med mindre tiltalespørsmålet hører under Kongen eller riksadvokaten eller saken skal forelegges riksadvokaten etter § 22-3.</article><article class="legalP" id="kapittel-1-ledd-16">Mener politiet at det i en sak om forbrytelse der påtalekompetansen ikke ligger til politiet, jf. straffeprosessloven § 67 annet ledd bokstav b til d, er grunn til å reise tiltale, skal saken forelegges statsadvokaten med utferdiget siktelse. I politiets innstilling skal det gis uttalelse om hvilke andre krav enn straff som også bør gjøres gjeldende i saken. Dersom straffeloven § 54 nr. 3 eller § 64 annet ledd eller fengselsloven § 41 kommer til anvendelse, skal kopi av den tidligere dommen vedlegges. I saker hvor siktede er fengslet må politiet når saken sendes statsadvokaten, sørge for å ta de nødvendige kopier til bruk ved eventuell forlengelse av fengslingen.</article><article class="legalP" id="kapittel-1-ledd-17">Bestemmelsene i tredje ledd gjelder tilsvarende når statsadvokaten eller riksadvokaten gir innstilling til henholdsvis riksadvokaten eller Kongen.</article> <article class="defaultP" margin-top="true">§ 24-1 første ledd skal lyde:</article><article class="legalP" id="kapittel-1-ledd-18">I saker om forbrytelse som etter loven ikke kan medføre fengsel i mer enn 6 år, og der påtalekompetansen ikke ligger til politiet, jf. straffeprosessloven § 67 annet ledd bokstav b til d, avgjør statsadvokaten – hvis ikke annet er bestemt ved instruks – om aktoratet skal utføres av ham, politiet eller av en advokat som er antatt til å føre slike saker.</article> <article class="defaultP" margin-top="true">§ 24-1 tredje ledd skal lyde:</article><article class="legalP" id="kapittel-1-ledd-19">Når politiet har tatt ut tiltale i en sak, skal saken for tingretten som regel føres av en polititjenestemann som hører til påtalemyndigheten.</article> <article class="defaultP" margin-top="true">§ 26-2 første ledd tredje punktum skal lyde:</article><article class="legalP" id="kapittel-1-ledd-20">I forbrytelsessaker der påtalekompetansen ligger til politiet, jf. straffeprosessloven § 67 annet ledd bokstav b til d, gjelder oversendelsesfristen i § 27-1 annet ledd tredje punktum.</article> <article class="defaultP" margin-top="true">§ 27-1 annet, tredje og fjerde ledd skal lyde:</article><article class="legalP" id="kapittel-1-ledd-21">Er tiltalen i en forbrytelsessak tatt ut av politiet etter straffeprosessloven § 67 annet ledd bokstav c eller d, eller av statsadvokaten, avgjør statsadvokaten spørsmålet om anke. I forbrytelsessaker hvor politiet har tatt ut tiltale i medhold av straffeprosessloven § 67 annet ledd bokstav c eller d, kan politiet likevel vedta dom avsagt i første instans. I saker som nevnt i foregående punktum skal politiet innen 14 dager etter at de mottok dommen, vedta eller oversende den til statsadvokaten.</article><article class="legalP" id="kapittel-1-ledd-22">Er tiltalen besluttet av politiet i medhold av straffeprosessloven § 67 annet ledd bokstav a eller b, treffes avgjørelsen om anke av dom avsagt i første instans av politimesteren, jf. straffeprosessloven § 68.</article><article class="legalP" id="kapittel-1-ledd-23">Bestemmelsene i straffeprosessloven § 68 første til tredje ledd og i paragrafen her anvendes tilsvarende når saken er avgjort ved tilståelsesdom eller fremmet på grunnlag av et ikke-vedtatt forelegg.</article> <article class="defaultP" margin-top="true">§ 27-2 første og annet punktum skal lyde:</article><article class="legalP" id="kapittel-1-ledd-24">Statsadvokaten treffer vedtak om anke i saker der politiet har tatt ut tiltale etter straffeprosessloven § 67 annet ledd bokstav c eller d, og i så fall også for forhold i saken der politiet har tatt ut tiltale etter § 67 annet ledd bokstav a eller b. Riksadvokaten treffer vedtak om anke for forhold som etter ordre fra riksadvokaten er tatt med i tiltale utferdiget av statsadvokaten eller politiet.</article> <article class="defaultP" margin-top="true">§ 27-3 annet ledd første punktum skal lyde:</article><article class="legalP" id="kapittel-1-ledd-25">Beslutning om å erklære fortsatt kjæremål etter straffeprosessloven § 388 treffes alltid av politimesteren i forseelsessaker og i forbrytelsessaker der påtalekompetansen ligger til politiet, jf. straffeprosessloven § 67 annet ledd bokstav b til d.</article> <article class="defaultP" margin-top="true">§ 29-1 annet ledd annet punktum skal lyde:</article><article class="legalP" id="kapittel-1-ledd-26">Beslutningen treffes likevel av politiet i sak hvor politiet har tatt ut tiltale etter straffeprosessloven § 67 annet ledd bokstav b til d.</article> <article class="defaultP" margin-top="true">§ 29-4 tredje ledd annet punktum skal lyde:</article><article class="legalP" id="kapittel-1-ledd-27">Dersom det i en forbrytelsessak der påtalekompetansen ikke ligger til politiet, jf. straffeprosessloven § 67 annet ledd bokstav b til d, oppstår spørsmål om en utsettelsesgrunn som ikke har vært forelagt for statsadvokaten, skal politiet utsette iverksettingen av fullbyrdingsordren inntil statsadvokatens nærmere bestemmelse er innhentet, med mindre det finnes utvilsomt at utsettelse vil bli avslått.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-03-26-569/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. april 2004.</article></section></main></body></html>