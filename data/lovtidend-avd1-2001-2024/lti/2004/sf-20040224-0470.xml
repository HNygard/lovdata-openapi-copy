<!DOCTYPE html><html lang="no"><head><title>Forskrift om gjennomføring av Kimberley-prosessens sertifiseringsordning for handel med uslepne diamanter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-24-470</dd><dt class="dokid">DokumentID</dt><dd class="dokid">LTI/forskrift/2004-02-24-470</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 4 s 657</dd><dt class="dateInForce">I kraft fra</dt><dd class="dateInForce">2004-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-06-32/§1</li><li>lov/1997-06-06-32/§3</li><li>forskrift/1998-07-17-618</li></ul></dd><dt class="dateOfPublication">Kunngjort</dt><dd class="dateOfPublication">2004-03-09</dd><dt class="lastupdated">Rettet</dt><dd class="lastupdated">2004-03-10 (paragrafnummerering)</dd><dt class="journalNumber">Journalnummer</dt><dd class="journalNumber">2004-0469</dd><dt class="titleShort">Korttittel</dt><dd class="titleShort">Forskrift om KP-sertifiseringsordning</dd><dt class="title">Tittel</dt><dd class="title">Forskrift om gjennomføring av Kimberley-prosessens sertifiseringsordning for handel med uslepne diamanter.</dd><dt class="miscInformation">Annet om dokumentet</dt><dd class="miscInformation">Fastsatt av Utenriksdepartementet 24. februar 2004 med hjemmel i lov 6. juni 1997 nr. 32 om innførsle- og utførsleregulering § 1 og § 3, jf. delegeringsvedtak 17. juli 1998 nr. 618.</dd><dt class="refid">RefID</dt><dd class="refid">forskrift/2004-02-24-470</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av Kimberley-prosessens sertifiseringsordning for handel med uslepne diamanter.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Tilsynsmyndighet</li><li>§ 4. Import</li><li>§ 5. Eksport</li><li>§ 6. Norsk KP-sertifikat</li><li>§ 7. Registrering</li><li>§ 8. Forhåndsmelding</li><li>§ 9. Import – kontroll og fortolling</li><li>§ 10. Eksport – kontroll og fortolling</li><li>§ 11. Kontroll</li><li>§ 12. Gjennomført kontroll</li><li>§ 13. Oppbevaring av dokumenter</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2004-02-24-470" id="dokument"><h1>Forskrift om gjennomføring av Kimberley-prosessens sertifiseringsordning for handel med uslepne diamanter.</h1><article class="legalArticle" data-lovdata-URL="LTI/forskrift/2004-02-24-470/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Med denne forskriften innføres det et system for sertifisering og import- og eksportkontroll for uslepne diamanter for å gjennomføre Kimberley-prosessens sertifiseringsordning.</article></article><article class="legalArticle" data-lovdata-URL="LTI/forskrift/2004-02-24-470/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås ved:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Kimberley-prosessens sertifiseringsordning (i det følgende benevnt KP-sertifiseringsordning):</i> den internasjonale sertifiseringsordning for handel med uslepne diamanter som ble forhandlet frem under Kimberley-prosessen og som fremgår av vedlegg 1 til denne forskriften.</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Deltagende part:</i> enhver stat eller internasjonal organisasjon som deltar i KP-sertifiseringsordning og som oppfyller vilkårene ordningen stiller.</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>Sertifikat:</i> et forfalskningssikkert dokument utstedt av en deltagende part, som erklærer at en forsendelse av uslepne diamanter oppfyller vilkårene KP-sertifiseringsordning stiller.</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>Uslepen diamant:</i> en diamant som er ubearbeidet eller enkelt saget, kløyvd eller grovslipt og som faller inn under tolltariffens varenummer 71.02.1000, 71.02.2100 eller 71.02.3100.</article></article></li></ul></article></article><article class="legalArticle" data-lovdata-URL="LTI/forskrift/2004-02-24-470/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsynsmyndighet</span></h2><article class="legalP" id="paragraf-3-ledd-1">Norges Gullsmedforbund er tilsynsmyndighet etter denne forskriften.</article><article class="legalP" id="paragraf-3-ledd-2">Tilsynsmyndigheten skal føre kontroll med at import eller eksport av uslepne diamanter til eller fra Norge oppfyller vilkårene i KP-sertifiseringsordning. Tilsynsmyndigheten skal herunder utstede Norges sertifikater i KP-sertifiseringsordning. Utenriksdepartementet skal føre kontroll med tilsynsmyndighetens virksomhet. Tilsynsmyndigheten plikter å avgi en årlig rapport til Utenriksdepartementet om utførelsen av dens oppgaver.</article><article class="legalP" id="paragraf-3-ledd-3">Tilsynsmyndigheten kan kreve gebyr for fremstilling, utstedelse og/eller kontroll av sertifikater og for kontroll av forsendelser med uslepne diamanter. Dette gebyret skal ikke overstige de gjennomsnittlige kostnadene tilsynsmyndigheten har med å gjennomføre vedkommende oppgaver.</article></article><article class="legalArticle" data-lovdata-URL="LTI/forskrift/2004-02-24-470/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Import</span></h2><article class="legalP" id="paragraf-4-ledd-1">Import av uslepne diamanter til Norge er bare tillatt i de tilfeller der:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">forsendelsen av uslepne diamanter ledsages av et sertifikat utstedt av en kompetent myndighet hos en deltagende part,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">de uslepne diamantene er plassert i en beholder som er sikret mot manipulasjon og korrekt forseglet av nevnte kompetente myndighet, og</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">sertifikatet er vedlagt beholderen og det klart framgår at sertifikatet er utstedt for den aktuelle forsendelsen.</article></article></li></ul></article></article><article class="legalArticle" data-lovdata-URL="LTI/forskrift/2004-02-24-470/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksport</span></h2><article class="legalP" id="paragraf-5-ledd-1">Eksport av uslepne diamanter fra Norge er bare tillatt i de tilfeller der:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">forsendelsen av uslepne diamanter eksporteres til en annen deltagende part,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">forsendelsen ledsages av et sertifikat som er utstedt av den norske tilsynsmyndigheten,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">de uslepne diamantene er plassert i en beholder som er sikret mot manipulasjon og korrekt forseglet av den norske tilsynsmyndigheten, og</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">sertifikatet er vedlagt beholderen og ikke kan atskilles fra denne.</article></article></li></ul></article><article class="legalP" id="paragraf-5-ledd-2">Ved re-eksport av uslepne diamanter må det godtgjøres overfor tilsynsmyndigheten at diamantene kom til Norge fra en annen deltagende part. Dette gjøres ved fremleggelse av det KP-sertifikat som ledsaget diamantene ved import til Norge.</article></article><article class="legalArticle" data-lovdata-URL="LTI/forskrift/2004-02-24-470/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Norsk KP-sertifikat</span></h2><article class="legalP" id="paragraf-6-ledd-1">Tilsynsmyndigheten fatter vedtak om utstedelse av norsk KP-sertifikat. Tilsynsmyndighetens vedtak kan påklages til Utenriksdepartementet.</article></article><article class="legalArticle" data-lovdata-URL="LTI/forskrift/2004-02-24-470/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Registrering</span></h2><article class="legalP" id="paragraf-7-ledd-1">Importør eller eksportør av uslepne diamanter skal være registrert hos tilsynsmyndigheten før en forsendelse av uslepne diamanter føres inn i eller ut av landet. Tilsynsmyndigheten kan tillate senere registrering såfremt dette ikke er til hinder for tilsynsmyndighetens kontroll.</article><article class="legalP" id="paragraf-7-ledd-2">Registreringen etter første ledd skal skje på skjema fastsatt av tilsynsmyndigheten og inneholde navn, adresse, telefonnummer, organisasjons- eller fødselsnummer til importøren eller eksportøren.</article></article><article class="legalArticle" data-lovdata-URL="LTI/forskrift/2004-02-24-470/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forhåndsmelding</span></h2><article class="legalP" id="paragraf-8-ledd-1">Ansvarlig person for forsendelsen skal på forhånd melde fra om forsendelsen på fastsatt skjema til tilsynsmyndigheten. Forhåndsmeldingen skal være kommet fram til tilsynsmyndigheten senest 1 virkedag før forsendelsen skal ekspederes.</article></article><article class="legalArticle" data-lovdata-URL="LTI/forskrift/2004-02-24-470/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Import – kontroll og fortolling</span></h2><article class="legalP" id="paragraf-9-ledd-1">Varer som omfattes av denne forskriften skal importeres over Oslo Lufthavn Gardermoen. Forsendelsene skal fysisk lagres på tollagerholders lager på Oslo Lufthavn Gardermoen inntil kontroll og fortolling har funnet sted. Tollvesenet skal påse at nødvendige tillatelser fra tilsynsmyndigheten foreligger før fortolling kan finne sted.</article></article><article class="legalArticle" data-lovdata-URL="LTI/forskrift/2004-02-24-470/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Eksport – kontroll og fortolling</span></h2><article class="legalP" id="paragraf-10-ledd-1">Ansvarlig person for forsendelsen må innhente nødvendige tillatelser fra tilsynsmyndigheten, jf. § 5, før utførsel kan skje.</article><article class="legalP" id="paragraf-10-ledd-2">Tollvesenet skal påse at nødvendige tillatelser fra tilsynsmyndigheten foreligger før tillatelse til utførsel gis og at utførsel bare skal skje til annen deltagende part.</article></article><article class="legalArticle" data-lovdata-URL="LTI/forskrift/2004-02-24-470/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" id="paragraf-11-ledd-1">Enhver forsendelse av uslepne diamanter til eller fra Norge skal underkastes kontroll av tilsynsmyndigheten.</article><article class="legalP" id="paragraf-11-ledd-2">Hver forsendelse som importeres skal underkastes dokumentkontroll slik at det kan fastslås hvorvidt opplysningene i det medfølgende sertifikatet stemmer overens med de opplysningene som på forhånd er oppgitt, at forsendelsen kommer fra en annen deltagende part og er behandlet i samsvar med bestemmelsene i KP-sertifiseringsordning.</article><article class="legalP" id="paragraf-11-ledd-3">Hver forsendelse skal underkastes identitetskontroll for å fastslå at sertifikatet som følger forsendelsen hører til denne. Det må kunne slås fast at foreskrevne forseglinger er ubrutte, at det ikke er manipulert med beholderen som er benyttet og at opplysningene på beholder og forseglinger stemmer overens med opplysningene i det medfølgende sertifikatet.</article><article class="legalP" id="paragraf-11-ledd-4">Dersom tilsynsmyndigheten finner grunn til det, kan tilsynsmyndigheten foreta fysisk kontroll av diamantene i forsendelsen for å fastslå hvorvidt disse er behandlet i samsvar med bestemmelsene i KP-sertifiseringsordning.</article><article class="legalP" id="paragraf-11-ledd-5">Tilsynsmyndigheten kan også kontrollere alle fraktdokumenter.</article></article><article class="legalArticle" data-lovdata-URL="LTI/forskrift/2004-02-24-470/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gjennomført kontroll</span></h2><article class="legalP" id="paragraf-12-ledd-1">Tilsynsmyndigheten skal angi på sertifikatet at kontrollen er gjennomført når forsendelsen finnes å være i samsvar med bestemmelsene i KP-sertifiseringsordning. Tilsynsmyndigheten skal selv beholde en kopi av sertifikatet.</article><article class="legalP" id="paragraf-12-ledd-2">Tilsynsmyndigheten skal underrette Tollvesenet om at tillatelse til import/eksport er gitt.</article><article class="legalP" id="paragraf-12-ledd-3">Ved mistanke om straffbare forhold plikter tilsynsmyndigheten å varsle Tollvesenet.</article><article class="legalP" id="paragraf-12-ledd-4">Tilsynsmyndighetens vedtak kan påklages til Utenriksdepartementet.</article></article><article class="legalArticle" data-lovdata-URL="LTI/forskrift/2004-02-24-470/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppbevaring av dokumenter</span></h2><article class="legalP" id="paragraf-13-ledd-1">Alle sertifikater og øvrige dokumenter som er forbundet med import, eksport og handel med uslepne diamanter må oppbevares for en periode på minst 10 år regnet fra datoen for tollklarering av forsendelsen. Dokumentene skal på forespørsel uten ugrunnet opphold overgis tilsynsmyndigheten, tollmyndighetene eller annen offentlig myndighet i Norge som har som oppgave å føre kontroll med handel med uslepne diamanter.</article></article><article class="legalArticle" data-lovdata-URL="LTI/forskrift/2004-02-24-470/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" id="paragraf-14-ledd-1">Denne forskrift trer i kraft 1. april 2004.</article></article></main></body></html>