<!DOCTYPE html><html lang="no"><head><title>Forskrift om revisjon i kommuner og fylkeskommuner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-06-15-904</dd><dt class="dokid">DokumentID</dt><dd class="dokid">LTI/forskrift/2004-06-15-904</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 7 s 1069</dd><dt class="dateInForce">I kraft fra</dt><dd class="dateInForce">2004-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-01-13-4045</li><li>forskrift/1997-08-13-1542</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-09-25-107/§78</li><li>lov/1992-09-25-107/§79</li></ul></dd><dt class="dateOfPublication">Kunngjort</dt><dd class="dateOfPublication">2004-06-22</dd><dt class="journalNumber">Journalnummer</dt><dd class="journalNumber">2004-0847</dd><dt class="titleShort">Korttittel</dt><dd class="titleShort">Forskrift om revisjon i kommuner og fylkeskomm.</dd><dt class="title">Tittel</dt><dd class="title">Forskrift om revisjon i kommuner og fylkeskommuner mv.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 15. juni 2004 med hjemmel i lov 25. september 1992 nr. 107 om kommuner og fylkeskommuner (kommuneloven) § 78 og § 79.</dd><dt class="refid">RefID</dt><dd class="refid">forskrift/2004-06-15-904</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om revisjon i kommuner og fylkeskommuner mv.<ul class="tocSubUl"><li>Kap. 1. Virkeområde<ul class="tocSubUl"><li>§ 1. Virkeområde</li></ul></li><li>Kap. 2. Regnskapsrevisjon<ul class="tocSubUl"><li>§ 2. Revisjonsplikt</li><li>§ 3. Revisjonens innhold</li><li>§ 4. Revisors plikter</li><li>§ 5. Revisjonsberetningen</li></ul></li><li>Kap. 3. Forvaltningsrevisjon<ul class="tocSubUl"><li>§ 6. Revisjonsplikt</li><li>§ 7. Forvaltningsrevisjonens innhold</li><li>§ 8. Rapportering om forvaltningsrevisjon</li></ul></li><li>Kap. 4. Dokumentasjon<ul class="tocSubUl"><li>§ 9. Dokumentasjon av revisjonens utførelse</li><li>§ 10. Oppbevaring</li></ul></li><li>Kap. 5. Krav til revisors kvalifikasjoner mv.<ul class="tocSubUl"><li>§ 11. Krav til utdanning og praksis for oppdragsansvarlig revisor</li><li>§ 12. Krav til vandel mv. for oppdragsansvarlig revisor</li></ul></li><li>Kap. 6. Nærmere krav til revisors uavhengighet og objektivitet<ul class="tocSubUl"><li>§ 13. Spesielle krav til uavhengighet</li><li>§ 14. Rådgivningstjenester mv.</li><li>§ 15. Dokumentasjon av uavhengighet</li></ul></li><li>Kap. 7. Avtale med annen revisor – skifte av revisor, fratreden og overføring av revisjonsoppdrag<ul class="tocSubUl"><li>§ 16. Revisors rett til å si fra seg sitt oppdrag</li><li>§ 17. Ny revisor</li><li>§ 18. Overføring av revisjonsoppdrag ved sammenslutning og omorganisering</li></ul></li><li>Kap. 8. Revisors møteplikt, møterett, opplysningsplikt og begrensninger i taushetsplikten mv.<ul class="tocSubUl"><li>§ 19. Revisors møteplikt og møterett i kommunestyret/fylkestinget</li><li>§ 20. Opplysningsplikt til kommunen/fylkeskommunen</li><li>§ 21. Begrensninger i taushetsplikten</li><li>§ 22. Taushetsplikt for revisors medarbeidere</li></ul></li><li>Kap. 9. Ikrafttreden<ul class="tocSubUl"><li>§ 23. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-06-15-904" id="dokument"><h1>Forskrift om revisjon i kommuner og fylkeskommuner mv.</h1><section class="section" data-name="kap1" id="kapittel-1" data-lovdata-URL="LTI/forskrift/2004-06-15-904/KAPITTEL_1"><h2>Kap. 1. Virkeområde</h2><article class="legalArticle" data-lovdata-URL="LTI/forskrift/2004-06-15-904/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskrift gjelder ved<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">revisjon av kommuners og fylkeskommuners årsregnskap.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">revisjon av kommunale og fylkeskommunale foretaks årsregnskap, jf. kommuneloven kap. 11.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">forvaltningsrevisjon av kommuner og fylkeskommuner, derunder kommunale og fylkeskommunale foretak, jf. kommuneloven kap. 11.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2004-06-15-904/KAPITTEL_2"><h2>Kap. 2. Regnskapsrevisjon</h2><article class="legalArticle" data-lovdata-URL="LTI/forskrift/2004-06-15-904/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Revisjonsplikt</span></h3><article class="legalP" id="kapittel-2-paragraf-1-ledd-1">Kommunestyret og fylkestinget skal påse at kommunens eller fylkeskommunens årsregnskap og kommunalt eller fylkeskommunalt foretaks årsregnskap, blir revidert av revisor som tilfredsstiller kravene i kommuneloven § 79 og kap. 5 og 6 i denne forskrift. Det skal velges én revisor for revisjon av kommunens eller fylkeskommunens årsregnskap. Revisjon av kommunale eller fylkeskommunale foretaks (KF eller FKF) årsregnskap kan foretas av annen revisor enn den som er valgt for revisjon av kommunens eller fylkeskommunens årsregnskap.</article><article class="legalP" id="kapittel-2-paragraf-1-ledd-2">Revisjon som nevnt i første ledd kan utføres av revisor ansatt i kommunen eller fylkeskommunen, en interkommunal revisjonsenhet, eller av et revisjonsselskap. Der en interkommunal revisjonsenhet eller et revisjonsselskap er valgt, skal revisjonsenheten eller selskapet utpeke en ansvarlig revisor for hvert oppdrag (oppdragsansvarlig revisor).</article></article><article class="legalArticle" data-lovdata-URL="LTI/forskrift/2004-06-15-904/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Revisjonens innhold</span></h3><article class="legalP" id="kapittel-2-paragraf-2-ledd-1">Revisor skal ved revisjon av årsregnskapet vurdere om årsregnskapet er avlagt i samsvar med lov og forskrifter, derunder om det gir et uttrykk for den økonomiske virksomhet i regnskapsåret og stillingen ved årsskiftet som er i overenstemmelse med god kommunal regnskapsskikk. Videre skal revisor<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">se etter at beløpene i kommunens/fylkeskommunens eller det kommunale/fylkeskommunale foretakets årsregnskap stemmer med regulert budsjett slik det fremstår etter gyldige vedtak/endringer fattet på riktig beslutningsnivå, og at vesentlige avvik er redegjort for i årsberetningen.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">vurdere om opplysninger i årsberetningen om årsregnskapet er konsistente med årsregnskapet.</article></article></li></ul></article><article class="legalP" id="kapittel-2-paragraf-2-ledd-2">Revisor skal vurdere om den revisjonspliktiges ledelse har oppfylt sin plikt til å sørge for ordentlig og oversiktlig registrering og dokumentasjon av regnskapsopplysninger i samsvar med lover og forskrifter.</article><article class="legalP" id="kapittel-2-paragraf-2-ledd-3">Revisor skal se etter at den revisjonspliktige har ordnet den økonomiske internkontrollen på en betryggende måte og med forsvarlig kontroll.</article><article class="legalP" id="kapittel-2-paragraf-2-ledd-4">Revisor skal gjennom revisjonen bidra til å forebygge og avdekke misligheter og feil. Konstateres det misligheter ved revisjon, eller på annen måte, skal revisor straks sende foreløpig innberetning til kontrollutvalget. Når saksforholdet er nærmere klarlagt skal revisor sende endelig innberetning til kontrollutvalget. Revisor skal sende kopi av innberetningen til administrasjonssjefen eller kommune-/fylkesrådet.</article></article><article class="legalArticle" data-lovdata-URL="LTI/forskrift/2004-06-15-904/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Revisors plikter</span></h3><article class="legalP" id="kapittel-2-paragraf-3-ledd-1">Revisjonen skal planlegges, gjennomføres og rapporteres slik lov, forskrift og god kommunal revisjonsskikk krever, herunder vurdere risikoen for at det kan foreligge feilinformasjon i årsregnskapet som følge av misligheter og feil.</article><article class="legalP" id="kapittel-2-paragraf-3-ledd-2">Revisor skal skriftlig påpeke følgende forhold overfor kontrollutvalget med kopi til administrasjonssjefen eller kommune-/fylkesrådet:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">mangler ved plikten til å sørge for ordentlig og oversiktlig registrering og dokumentasjon av regnskapsopplysninger,</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">feil og mangler ved organiseringen av den økonomiske internkontrollen,</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">misligheter,</article></article></li><li data-li-identifier="4." data-name="4."><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">feil som kan medføre feilinformasjon i årsregnskapet,</article></article></li><li data-li-identifier="5." data-name="5."><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">om det ikke er redegjort for vesentlige avvik mellom beløpene i den revisjonspliktiges årsregnskap og regulert budsjett slik det fremstår etter gyldige vedtak/endringer fattet på riktig beslutningsnivå,</article></article></li><li data-li-identifier="6." data-name="6."><article class="listArticle" id="kapittel-2-paragraf-3-ledd-2-punkt-6"><article class="legalP" id="kapittel-2-paragraf-3-ledd-2-punkt-6-ledd-1">begrunnelse for manglende underskrift ved bekreftelser overfor offentlige myndigheter som gis i henhold til lov eller forskrift, og</article></article></li><li data-li-identifier="7." data-name="7."><article class="listArticle" id="kapittel-2-paragraf-3-ledd-2-punkt-7"><article class="legalP" id="kapittel-2-paragraf-3-ledd-2-punkt-7-ledd-1">begrunnelse for å si fra seg oppdrag etter § 16.</article></article></li></ul></article><article class="legalP" id="kapittel-2-paragraf-3-ledd-3">Brev med påpekninger som nevnt i denne paragraf skal nummereres fortløpende.</article><article class="legalP" id="kapittel-2-paragraf-3-ledd-4">Kontrollutvalget skal ha kopi av brev med påpekninger etter annet ledd.</article></article><article class="legalArticle" data-lovdata-URL="LTI/forskrift/2004-06-15-904/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Revisjonsberetningen</span></h3><article class="legalP" id="kapittel-2-paragraf-4-ledd-1">Revisor skal avgi revisjonsberetning uten unødig opphold etter at årsregnskapet er avlagt og senest 15. april. Revisjonsberetning skal avgis også der årsregnskap ikke foreligger eller er ufullstendig.</article><article class="legalP" id="kapittel-2-paragraf-4-ledd-2">Revisjonsberetningen avgis til kommunestyret eller fylkestinget. Det skal sendes kopi til kontrollutvalget, formannskapet eller fylkesutvalget, og administrasjonssjefen eller kommune-/fylkesrådet.</article><article class="legalP" id="kapittel-2-paragraf-4-ledd-3">I revisjonsberetningen skal revisor bekrefte at revisjonen er utført i samsvar med lov, forskrift og god kommunal revisjonsskikk.</article><article class="legalP" id="kapittel-2-paragraf-4-ledd-4">Revisor skal ved revisjon av årsregnskapet vurdere om årsregnskapet er avlagt i samsvar med lov og forskrifter, og gir et uttrykk for den økonomiske virksomhet i regnskapsåret og stillingen ved årsskiftet som er i overensstemmelse med god kommunal regnskapsskikk.</article><article class="legalP" id="kapittel-2-paragraf-4-ledd-5">I revisjonsberetningen skal revisor uttale seg om følgende forhold:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-5-punkt-1"><article class="legalP" id="kapittel-2-paragraf-4-ledd-5-punkt-1-ledd-1">om årsregnskapet er avlagt i samsvar med lov, forskrifter og god kommunal regnskapsskikk,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-5-punkt-2"><article class="legalP" id="kapittel-2-paragraf-4-ledd-5-punkt-2-ledd-1">om de disposisjoner som ligger til grunn for regnskapet er i samsvar med budsjettvedtak, og om beløpene i den revisjonspliktiges årsregnskap stemmer med regulert budsjett,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-5-punkt-3"><article class="legalP" id="kapittel-2-paragraf-4-ledd-5-punkt-3-ledd-1">om opplysninger i årsberetningen om årsregnskapet er konsistente med årsregnskapet, og om forslag til anvendelse av regnskapsmessig overskudd eller dekning av regnskapsmessig underskudd, er i samsvar med lov og forskrifter,</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-5-punkt-4"><article class="legalP" id="kapittel-2-paragraf-4-ledd-5-punkt-4-ledd-1">om den revisjonspliktiges ledelse har oppfylt sin plikt til å sørge for ordentlig og oversiktlig registrering og dokumentasjon av regnskapsopplysninger.</article></article></li></ul></article><article class="legalP" id="kapittel-2-paragraf-4-ledd-6">Dersom årsregnskapet ikke gir de opplysninger om den revisjonspliktiges virksomhet i regnskapsåret og stilling ved årsskiftet som burde vært gitt, skal revisor presisere dette eller ta forbehold og eventuelt gi nødvendige tilleggsopplysninger i sin beretning</article><article class="legalP" id="kapittel-2-paragraf-4-ledd-7">Finner revisor at årsregnskapet ikke bør vedtas slik det foreligger, skal dette angis særskilt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2004-06-15-904/KAPITTEL_3"><h2>Kap. 3. Forvaltningsrevisjon</h2><article class="legalArticle" data-lovdata-URL="LTI/forskrift/2004-06-15-904/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Revisjonsplikt</span></h3><article class="legalP" id="kapittel-3-paragraf-1-ledd-1">Kommunens eller fylkeskommunens virksomhet skal være gjenstand for forvaltningsrevisjon i samsvar med bestemmelsene i dette kapittel. Forvaltningsrevisjon kan utføres av andre enn den som er ansvarlig for revisjon av kommunens eller fylkeskommunens årsregnskap, eller et kommunalt eller fylkeskommunalt foretaks årsregnskap.</article><article class="legalP" id="kapittel-3-paragraf-1-ledd-2">Der en interkommunal revisjonsenhet, et revisjonsselskap eller annet foretak/selskap er valgt, skal revisjonsenheten eller selskapet utpeke en ansvarlig forvaltningsrevisor for hvert oppdrag (oppdragsansvarlig forvaltningsrevisor).</article></article><article class="legalArticle" data-lovdata-URL="LTI/forskrift/2004-06-15-904/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forvaltningsrevisjonens innhold</span></h3><article class="legalP" id="kapittel-3-paragraf-2-ledd-1">Forvaltningsrevisjon innebærer å gjennomføre systematiske vurderinger av økonomi, produktivitet, måloppnåelse og virkninger ut fra kommunestyrets eller fylkestingets vedtak og forutsetninger. Herunder om<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">forvaltningen bruker ressurser til å løse oppgaver som samsvarer med kommunestyrets vedtak og forutsetninger,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">forvaltningens ressursbruk og virkemidler er effektive i forhold til målene som er satt på området,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">regelverket etterleves,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">forvaltningens styringsverktøy og virkemidler er hensiktsmessige,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">beslutningsgrunnlaget fra administrasjonen til de politiske organer samsvarer med offentlige utredningskrav,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">resultatene i tjenesteproduksjonen er i tråd med kommunestyrets eller fylkestingets forutsetninger og/eller om resultatene for virksomheten er nådd.</article></article></li></ul></article><article class="legalP" id="kapittel-3-paragraf-2-ledd-2">Gjennomføring og rapportering av forvaltningsrevisjon skal skje i henhold til god kommunal revisjonsskikk og etablerte og anerkjente standarder på området, og det skal etableres revisjonskriterier for det enkelte prosjekt.</article></article><article class="legalArticle" data-lovdata-URL="LTI/forskrift/2004-06-15-904/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering om forvaltningsrevisjon</span></h3><article class="legalP" id="kapittel-3-paragraf-3-ledd-1">Revisor skal fortløpende rapportere til kontrollutvalget om resultatene av gjennomførte forvaltningsrevisjoner.</article><article class="legalP" id="kapittel-3-paragraf-3-ledd-2">Administrasjonssjefen eller kommune-/fylkesrådet skal gis anledning til å gi uttrykk for sitt syn på de forhold som fremgår av rapporten. Administrasjonssjefens eller kommune-/fylkesrådets kommentarer skal fremgå av rapporten.</article><article class="legalP" id="kapittel-3-paragraf-3-ledd-3">Der et kommunalt/fylkeskommunalt foretak er gjenstand for forvaltningsrevisjon, skal styret og daglig leder gis anledning til å gi uttrykk for sitt syn på de forhold som fremgår av rapporten.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2004-06-15-904/KAPITTEL_4"><h2>Kap. 4. Dokumentasjon</h2><article class="legalArticle" data-lovdata-URL="LTI/forskrift/2004-06-15-904/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dokumentasjon av revisjonens utførelse</span></h3><article class="legalP" id="kapittel-4-paragraf-1-ledd-1">Revisor skal dokumentere hvordan revisjonen er gjennomført, samt resultatet av revisjonen, på en måte som er tilstrekkelig til å kunne underbygge og etterprøve revisors konklusjoner. Forhold som tilsier at det kan foreligge misligheter eller feil, skal dokumenteres særskilt med angivelse av hva revisor har foretatt seg i den anledning.</article><article class="legalP" id="kapittel-4-paragraf-1-ledd-2">Dersom revisor sier fra seg oppdraget og i denne forbindelse fraråder en annen revisor å påta seg oppdraget i henhold til § 17, skal dette dokumenteres og begrunnes. Også en ny revisors begrunnelse for å påta seg et oppdrag i strid med den tidligere revisors råd skal dokumenteres.</article><article class="legalP" id="kapittel-4-paragraf-1-ledd-3">Ved utføring av rådgivning og andre tjenester for revisjonspliktig skal revisor kunne dokumentere oppdragets art, omfang og eventuell anbefaling.</article></article><article class="legalArticle" data-lovdata-URL="LTI/forskrift/2004-06-15-904/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaring</span></h3><article class="legalP" id="kapittel-4-paragraf-2-ledd-1">Revisor skal oppbevare dokumentasjon, nummererte brev og annen korrespondanse etter denne forskrift på en ordnet og betryggende måte i minst 10 år. Det samme gjelder korrespondanse i tilknytning til rådgivning.</article><article class="legalP" id="kapittel-4-paragraf-2-ledd-2">Originaldokument av papir kan erstattes av kopi i annet medium. I så fall skal papiroriginalen oppbevares på en velordnet måte i 3 år og 6 måneder etter slutten av regnskapsåret som dokumentet gjelder. Dokumentasjon som lagres elektronisk, skal oppbevares og gjengis i standard dataformat.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2004-06-15-904/KAPITTEL_5"><h2>Kap. 5. Krav til revisors kvalifikasjoner mv.</h2><article class="legalArticle" data-lovdata-URL="LTI/forskrift/2004-06-15-904/§11" data-name="§11" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til utdanning og praksis for oppdragsansvarlig revisor</span></h3><article class="legalP" id="kapittel-5-paragraf-1-ledd-1">Den som er oppdrags ansvarlig for revisjon av årsregnskap for en revisjonspliktig etter denne forskrift skal ha bestått eksamen til bachelor i revisjon eller høyere revisoreksamen (master i revisjon) iht. Kredittilsynets krav til registrert og statsautorisert revisor, og i tillegg ha tre års praksis fra regnskapsrevisjon.</article><article class="legalP" id="kapittel-5-paragraf-1-ledd-2">Oppdragsansvarlig forvaltningsrevisor skal ha minimum tre års utdannelse fra universitet/høyskole.</article><article class="legalP" id="kapittel-5-paragraf-1-ledd-3">Departementet kan gi dispensasjon fra kravet i første og annet ledd.</article></article><article class="legalArticle" data-lovdata-URL="LTI/forskrift/2004-06-15-904/§12" data-name="§12" id="kapittel-5-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til vandel mv. for oppdragsansvarlig revisor</span></h3><article class="legalP" id="kapittel-5-paragraf-2-ledd-1">Den som skal ansettes som revisor i kommune eller fylkeskommune, eller gis ansvar for revisjonsoppdrag for kommuner, fylkeskommuner eller kommunale eller fylkeskommunale foretak, må<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">ha ført en hederlig vandel,</article></article></li><li data-li-identifier="2." data-name="2."><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">være i stand til å oppfylle sine forpliktelser etter hvert som de forfaller, og</article></article></li><li data-li-identifier="3." data-name="3."><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">være myndig.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2004-06-15-904/KAPITTEL_6"><h2>Kap. 6. Nærmere krav til revisors uavhengighet og objektivitet</h2><article class="legalArticle" data-lovdata-URL="LTI/forskrift/2004-06-15-904/§13" data-name="§13" id="kapittel-6-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Spesielle krav til uavhengighet</span></h3><article class="legalP" id="kapittel-6-paragraf-1-ledd-1">Den som foretar revisjon etter denne forskrift kan ikke inneha andre stillinger hos kommunen eller fylkeskommunen eller i virksomhet som den kommunen eller fylkeskommunen deltar i ved siden av revisoroppdraget.</article><article class="legalP" id="kapittel-6-paragraf-1-ledd-2">Den som foretar revisjon kan ikke være medlem av styrende organer i virksomhet som kommunen eller fylkeskommunen deltar i.</article><article class="legalP" id="kapittel-6-paragraf-1-ledd-3">Den som foretar revisjon kan ikke delta i, eller ha funksjoner i annen virksomhet når dette kan føre til at vedkommendes interesser kommer i konflikt med interessene til oppdragsgiverne eller på annen måte er egnet til å svekke tilliten til den som foretar revisjon.</article></article><article class="legalArticle" data-lovdata-URL="LTI/forskrift/2004-06-15-904/§14" data-name="§14" id="kapittel-6-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rådgivningstjenester mv.</span></h3><article class="legalP" id="kapittel-6-paragraf-2-ledd-1">Den som foretar revisjon for en kommune eller fylkeskommune etter denne forskrift kan ikke utføre rådgivnings- eller andre tjenester for kommunen eller fylkeskommunen, dersom dette er egnet til å påvirke eller reise tvil om revisors uavhengighet og objektivitet.</article><article class="legalP" id="kapittel-6-paragraf-2-ledd-2">Den som foretar revisjon kan ikke yte tjenester som hører inn under den revisjonspliktiges egne ledelses- og kontrolloppgaver.</article><article class="legalP" id="kapittel-6-paragraf-2-ledd-3">Den som foretar revisjon kan ikke opptre som fullmektig for den revisjonspliktige. Unntak fra dette gjelder ved bistand i skattesaker etter domstolsloven § 218.</article></article><article class="legalArticle" data-lovdata-URL="LTI/forskrift/2004-06-15-904/§15" data-name="§15" id="kapittel-6-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dokumentasjon av uavhengighet</span></h3><article class="legalP" id="kapittel-6-paragraf-3-ledd-1">Den som foretar revisjon skal løpende vurdere sin uavhengighet. Oppdragsansvarlig revisor skal hvert år, og ellers ved behov, avgi en skriftlig egenvurdering av sin uavhengighet til kontrollutvalget.</article><article class="legalP" id="kapittel-6-paragraf-3-ledd-2">En skriftlig egenvurdering om oppdragsansvarlig revisors uavhengighet skal følge alle tilbud om revisjon.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2004-06-15-904/KAPITTEL_7"><h2>Kap. 7. Avtale med annen revisor – skifte av revisor, fratreden og overføring av revisjonsoppdrag</h2><article class="legalArticle" data-lovdata-URL="LTI/forskrift/2004-06-15-904/§16" data-name="§16" id="kapittel-7-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Revisors rett til å si fra seg sitt oppdrag</span></h3><article class="legalP" id="kapittel-7-paragraf-1-ledd-1">Der en kommune eller fylkeskommune har tildelt revisjonsoppdrag til revisor etter en anbudsrunde, har revisor for revisjon av årsregnskap etter denne forskrift rett til å si fra seg oppdraget som revisor når revisor under sitt arbeid har avdekket og påpekt vesentlige brudd på lov og forskrifter som den revisjonspliktige er underlagt, og den revisjonspliktige ikke iverksetter nødvendige tiltak for å rette på forholdene.</article><article class="legalP" id="kapittel-7-paragraf-1-ledd-2">Dersom det ikke foreligger forhold som nevnt i første ledd har revisor bare rett til å ensidig si fra seg oppdraget dersom revisor ikke gis mulighet til å oppfylle sine plikter etter lov eller forskrift, eller det foreligger andre særlige grunner.</article><article class="legalP" id="kapittel-7-paragraf-1-ledd-3">Revisor skal gi den revisjonspliktige rimelig forhåndsvarsel før vedkommende sier fra seg oppdraget som revisor.</article></article><article class="legalArticle" data-lovdata-URL="LTI/forskrift/2004-06-15-904/§17" data-name="§17" id="kapittel-7-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ny revisor</span></h3><article class="legalP" id="kapittel-7-paragraf-2-ledd-1">Før en revisor påtar seg å revidere årsregnskap for en revisjonspliktig etter denne forskrift som ansvarlig revisor, skal revisoren be om en uttalelse fra den revisjonspliktiges forrige revisor om hvorvidt det foreligger forhold som tilsier at en ny revisor ikke bør påta seg oppdraget. Den forrige revisoren skal uten ugrunnet opphold opplyse skriftlig om begrunnelsen for sin fratreden.</article><article class="legalP" id="kapittel-7-paragraf-2-ledd-2">Den revisjonspliktiges forrige revisor skal uten hinder av taushetsplikten gi opplysninger og dokumentasjon om sitt revisoroppdrag når den nye revisoren ber om det og dette kan ha betydning for den fremtidige revisjonen.</article><article class="legalP" id="kapittel-7-paragraf-2-ledd-3">Dersom en revisor påtar seg oppdraget i strid med den forrige revisors råd, skal begrunnelse for dette dokumenteres.</article></article><article class="legalArticle" data-lovdata-URL="LTI/forskrift/2004-06-15-904/§18" data-name="§18" id="kapittel-7-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Overføring av revisjonsoppdrag ved sammenslutning og omorganisering</span></h3><article class="legalP" id="kapittel-7-paragraf-3-ledd-1">Ved sammenslutning av revisjonsselskaper fortsetter det sammensluttede selskap de revisjonsoppdrag som selskapene før sammenslutningen hadde for revisjonspliktige etter denne forskrift. Det samme gjelder ved selskapsrettslig omorganisering av revisjonsselskapet. Bestemmelsene foran får tilsvarende anvendelse når personlig drevet revisjonsvirksomhet opptas i revisjonsselskap.</article><article class="legalP" id="kapittel-7-paragraf-3-ledd-2">Adgangen til overføring av revisjonsoppdrag etter første ledd medfører ingen innskrenkninger i oppdragsgivers adgang til å bytte revisor.</article><article class="legalP" id="kapittel-7-paragraf-3-ledd-3">Person eller selskap som nevnt i første ledd skal uten ugrunnet opphold gi skriftlig melding om sammenslutning, omorganisering eller opptak til oppdragsgiveren.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2004-06-15-904/KAPITTEL_8"><h2>Kap. 8. Revisors møteplikt, møterett, opplysningsplikt og begrensninger i taushetsplikten mv.</h2><article class="legalArticle" data-lovdata-URL="LTI/forskrift/2004-06-15-904/§19" data-name="§19" id="kapittel-8-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Revisors møteplikt og møterett i kommunestyret/fylkestinget</span></h3><article class="legalP" id="kapittel-8-paragraf-1-ledd-1">Oppdragsansvarlig revisor eller dennes stedfortreder har møteplikt i kommunestyrets eller fylkestingets møter når saker som har tilknytning til revisors oppdrag skal behandles.</article><article class="legalP" id="kapittel-8-paragraf-1-ledd-2">For øvrig har oppdragsansvarlig revisor eller dennes stedfortreder møterett i kommunestyret eller fylkestinget.</article></article><article class="legalArticle" data-lovdata-URL="LTI/forskrift/2004-06-15-904/§20" data-name="§20" id="kapittel-8-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Opplysningsplikt til kommunen/fylkeskommunen</span></h3><article class="legalP" id="kapittel-8-paragraf-2-ledd-1">Oppdragsansvarlig revisor skal innenfor rammen av oppdraget gi opplysninger om forhold vedrørende den revisjonspliktige etter denne forskrift som revisor har fått kjennskap til under revisjonen, når dette kreves av et medlem av kommunestyret/fylkestinget eller kontrollutvalget.</article><article class="legalP" id="kapittel-8-paragraf-2-ledd-2">Får revisor utenfor møte anmodning om å gi informasjon til et medlem av kommunestyret/fylkestinget eller kontrollutvalget, kan revisor kreve å få gi svar i møte.</article></article><article class="legalArticle" data-lovdata-URL="LTI/forskrift/2004-06-15-904/§21" data-name="§21" id="kapittel-8-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Begrensninger i taushetsplikten</span></h3><article class="legalP" id="kapittel-8-paragraf-3-ledd-1">Uten hinder av revisors taushetsplikt kan oppdragsansvarlig revisor avgi forklaring og fremlegge dokumentasjon vedrørende revisjonsoppdrag eller andre tjenester til politiet når det er åpnet etterforskning i straffesak. Revisor kan videre underrette politiet dersom det i forbindelse med revisjonsoppdrag eller andre tjenester fremkommer forhold som gir grunn til mistanke om at det er foretatt en straffbar handling.</article><article class="legalP" id="kapittel-8-paragraf-3-ledd-2">Uten hinder av revisors taushetsplikt kan revisor gi opplysninger til skatteetaten om en persons forbindelse med kommunen eller fylkeskommunen, der det er nødvendig for å fremme skatteetatens kontroll oppgaver etter lov, forskrift eller instruks.</article><article class="legalP" id="kapittel-8-paragraf-3-ledd-3">Revisors taushetsplikt er ikke til hinder for at kontrollører engasjert av bransjeorganisasjoner kan foreta kontroll av utførelsen av revisjonen, herunder av skriftlig dokumentasjon.</article></article><article class="legalArticle" data-lovdata-URL="LTI/forskrift/2004-06-15-904/§22" data-name="§22" id="kapittel-8-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Taushetsplikt for revisors medarbeidere</span></h3><article class="legalP" id="kapittel-8-paragraf-4-ledd-1">Revisors taushetsplikt etter kommuneloven § 78 nr. 7 gjelder tilsvarende for revisors medarbeidere.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2004-06-15-904/KAPITTEL_9"><h2>Kap. 9. Ikrafttreden</h2><article class="legalArticle" data-lovdata-URL="LTI/forskrift/2004-06-15-904/§23" data-name="§23" id="kapittel-9-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttreden</span></h3><article class="legalP" id="kapittel-9-paragraf-1-ledd-1">Forskriften trer i kraft fra 1. juli 2004. Fra samme tidspunkt oppheves forskrift 13. januar 1993 nr. 4045 om revisjon og forskrift 13. august 1997 nr. 1542 om kvalifikasjonskrav for kommune-, fylkes- og distriktsrevisjon.</article></article></section></main></body></html>