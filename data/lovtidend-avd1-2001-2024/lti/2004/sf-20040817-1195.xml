<!DOCTYPE html><html lang="no"><head><title>Forskrift om anvendelse av konkurranseloven § 10 tredje ledd på grupper av spesialiseringsavtaler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-08-17-1195</dd><dt class="dokid">DokumentID</dt><dd class="dokid">LTI/forskrift/2004-08-17-1195</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 12 s 1693</dd><dt class="dateInForce">I kraft fra</dt><dd class="dateInForce">2004-08-17 – 2010-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§10</li><li>forskrift/2004-04-16-631</li></ul></dd><dt class="dateOfPublication">Kunngjort</dt><dd class="dateOfPublication">2004-08-20</dd><dt class="journalNumber">Journalnummer</dt><dd class="journalNumber">2004-1042</dd><dt class="titleShort">Korttittel</dt><dd class="titleShort">Forskrift om konkurranseloven, spesialisering</dd><dt class="title">Tittel</dt><dd class="title">Forskrift om anvendelse av konkurranseloven § 10 tredje ledd på grupper av spesialiseringsavtaler.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 17. august 2004 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 10 fjerde ledd, jf. delegeringsvedtak 16. april 2004 nr. 631.</dd><dt class="refid">RefID</dt><dd class="refid">forskrift/2004-08-17-1195</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om anvendelse av konkurranseloven § 10 tredje ledd på grupper av spesialiseringsavtaler.<ul class="tocSubUl"><li>§ 1. Unntak</li><li>§ 2. Definisjoner</li><li>§ 3. Innkjøps- og markedsføringsordninger</li><li>§ 4. Markedsandelsterskel</li><li>§ 5. Avtaler som ikke er omfattet av unntaket</li><li>§ 6. Anvendelse av markedsandelsterskelen</li><li>§ 7. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2004-08-17-1195" id="dokument"><h1>Forskrift om anvendelse av konkurranseloven § 10 tredje ledd på grupper av spesialiseringsavtaler.</h1><article class="legalArticle" data-lovdata-URL="LTI/forskrift/2004-08-17-1195/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Unntak</span></h2><article class="numberedLegalP" data-numerator="1" id="paragraf-1-nummer-1">(1) Konkurranseloven § 10 første ledd kommer ikke til anvendelse på følgende avtaler inngått mellom to eller flere foretak (heretter kalt «avtalepartene») om vilkårene for disse foretaks spesialisering i produksjon av produkter (heretter kalt «spesialiseringsavtaler»):<ul class="defaultList"><li data-li-identifier="a)" data-name="a)"><article class="listArticle" id="paragraf-1-nummer-1-punkt-1"><article class="legalP" id="paragraf-1-nummer-1-punkt-1-ledd-1">avtaler om ensidig spesialisering, der en av avtalepartene går med på å slutte å produsere bestemte produkter eller å avstå fra å produsere disse produktene, men kjøper dem av et konkurrerende foretak, samtidig som det konkurrerende foretak går med på å produsere og levere disse produktene, eller</article></article></li><li data-li-identifier="b)" data-name="b)"><article class="listArticle" id="paragraf-1-nummer-1-punkt-2"><article class="legalP" id="paragraf-1-nummer-1-punkt-2-ledd-1">avtaler om gjensidig spesialisering, der en eller flere avtaleparter på gjensidig grunnlag går med på å slutte eller avstå fra å produsere bestemte, men forskjellige produkter, og på å kjøpe disse produktene fra de andre avtalepartene, som går med på å levere dem, eller</article></article></li><li data-li-identifier="c)" data-name="c)"><article class="listArticle" id="paragraf-1-nummer-1-punkt-3"><article class="legalP" id="paragraf-1-nummer-1-punkt-3-ledd-1">avtaler om felles produksjon, der en eller flere avtaleparter blir enige om å produsere bestemte produkter sammen.</article></article></li></ul><p class="leddfortsettelse">Dette unntak får anvendelse i den grad slike spesialiseringsavtaler inneholder konkurransebegrensninger som faller inn under virkeområdet for konkurranseloven § 10 første ledd.</p></article><article class="numberedLegalP" data-numerator="2" id="paragraf-1-nummer-2">(2) Unntaket fastsatt i første ledd får også anvendelse for bestemmelser i spesialiseringsavtaler som ikke utgjør hovedformålet med avtalene, men er direkte knyttet til og nødvendige for gjennomføringen av disse, for eksempel bestemmelser om overdragelse eller bruk av intellektuelle eiendomsrettigheter.<article class="legalP" id="paragraf-1-nummer-2-ledd-1">Annet ledd første punktum gjelder imidlertid ikke for bestemmelser som har samme formål som konkurransebegrensningene nevnt i § 5 første ledd.</article></article></article><article class="legalArticle" data-lovdata-URL="LTI/forskrift/2004-08-17-1195/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">«avtale»: en avtale, en beslutning tatt av en sammenslutning av foretak, eller en samordnet opptreden,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">«deltakende foretak»: foretak som er parter i avtalen og deres respektive tilknyttede foretak,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">«tilknyttede foretak»: <ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-3-ledd-1-punkt-1"><article class="legalP" id="paragraf-2-ledd-1-punkt-3-ledd-1-punkt-1-ledd-1">foretak der en avtalepart direkte eller indirekte <ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-1-punkt-1-ledd-1-punkt-1"><article class="legalP" id="paragraf-2-ledd-1-punkt-3-ledd-1-punkt-1-ledd-1-punkt-1-ledd-1">har mer enn halvparten av stemmerettighetene, eller</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-1-punkt-1-ledd-1-punkt-2"><article class="legalP" id="paragraf-2-ledd-1-punkt-3-ledd-1-punkt-1-ledd-1-punkt-2-ledd-1">kan utnevne mer enn halvparten av medlemmene i kontrollorganet, administrasjonsorganet eller de organer som rettslig representerer foretaket, eller</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3-ledd-1-punkt-1-ledd-1-punkt-3"><article class="legalP" id="paragraf-2-ledd-1-punkt-3-ledd-1-punkt-1-ledd-1-punkt-3-ledd-1">har rett til å lede foretakets forretninger,</article></article></li></ul></article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-3-ledd-1-punkt-2"><article class="legalP" id="paragraf-2-ledd-1-punkt-3-ledd-1-punkt-2-ledd-1">foretak som overfor en avtalepart direkte eller indirekte har rettigheter eller innflytelse som nevnt under nr. 1,</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3-ledd-1-punkt-3"><article class="legalP" id="paragraf-2-ledd-1-punkt-3-ledd-1-punkt-3-ledd-1">foretak der et foretak nevnt under nr. 2 direkte eller indirekte har rettigheter eller innflytelse som nevnt under nr. 1,</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-3-ledd-1-punkt-4"><article class="legalP" id="paragraf-2-ledd-1-punkt-3-ledd-1-punkt-4-ledd-1">foretak der en avtalepart sammen med ett eller flere av foretakene nevnt under nr. 1, 2 eller 3, eller foretak der to eller flere av de sistnevnte foretak i fellesskap har rettigheter eller innflytelse som nevnt under nr. 1,</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-3-ledd-1-punkt-5"><article class="legalP" id="paragraf-2-ledd-1-punkt-3-ledd-1-punkt-5-ledd-1">foretak der rettigheter eller innflytelse som nevnt i nr. 1 i fellesskap innehas av: <ul class="defaultList"><li data-li-identifier="i)" data-name="i)"><article class="listArticle" id="paragraf-2-ledd-1-punkt-3-ledd-1-punkt-5-ledd-1-punkt-1"><article class="legalP" id="paragraf-2-ledd-1-punkt-3-ledd-1-punkt-5-ledd-1-punkt-1-ledd-1">avtalepartene eller deres respektive tilknyttede foretak nevnt i nr. 1 til 4, eller</article></article></li><li data-li-identifier="ii)" data-name="ii)"><article class="listArticle" id="paragraf-2-ledd-1-punkt-3-ledd-1-punkt-5-ledd-1-punkt-2"><article class="legalP" id="paragraf-2-ledd-1-punkt-3-ledd-1-punkt-5-ledd-1-punkt-2-ledd-1">en eller flere av avtalepartene eller ett eller flere av deres tilknyttede foretak nevnt i nr. 1 til 4 og en eller flere tredjemenn.</article></article></li></ul></article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">«produkt»: en vare og/eller en tjeneste, herunder både varer og/eller tjenester på ulike nivåer i prosessen og ferdige varer og//eller tjenester, med unntak av distribusjons- og utleietjenester,</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">«produksjon»: produksjon av varer eller yting av tjenester, herunder produksjon ved bruk av underleverandør,</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">«det relevante marked»: det eller de relevante produktmarked(er) og det eller de relevante geografiske marked(er) for de produktene som er gjenstand for en spesialiseringsavtale,</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">«konkurrerende foretak»: et foretak som er aktivt på det relevante marked (en faktisk konkurrent) eller et foretak som på grunnlag av realistiske vurderinger kan tenkes å ville foreta de nødvendige tilleggsinvesteringer eller påta seg andre nødvendige omstillingskostnader for å kunne gå inn på det relevante marked som reaksjon på en liten, men varig økning i relative priser (en potensiell konkurrent).</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">«eksklusiv leveringsplikt»: en plikt til ikke å levere det produkt som er omfattet av spesialiseringsavtalen til andre konkurrerende foretak enn en avtalepart.</article></article></li><li data-li-identifier="i)" data-name="i)"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">«eksklusiv kjøpsplikt»: en plikt til å kjøpe det produkt som er omfattet av spesialiseringsavtalen bare fra den avtalepart som har gått med å levere det.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1195/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innkjøps- og markedsføringsordninger</span></h2><article class="legalP" id="paragraf-3-ledd-1">Unntaket fastsatt i § 1 får også anvendelse dersom<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">avtalepartene godtar en eksklusiv kjøps- og/eller leveringsplikt i forbindelse med en avtale om ensidig eller gjensidig spesialisering eller felles produksjon, eller</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">avtalepartene ikke selger produktene som er gjenstand for spesialiseringsavtalen hver for seg, men avtaler felles distribusjon eller blir enige om å oppnevne tredjemann som distributør på eksklusivt eller ikke-eksklusivt grunnlag i forbindelse med en avtale om felles produksjon, forutsatt at tredjemann ikke er et konkurrerende foretak.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1195/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Markedsandelsterskel</span></h2><article class="legalP" id="paragraf-4-ledd-1">Unntaket fastsatt i § 1 får anvendelse forutsatt at de deltakende foretak til sammen ikke har en markedsandel som overstiger 20 prosent av det relevante marked.</article></article><article class="legalArticle" data-lovdata-URL="LTI/forskrift/2004-08-17-1195/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avtaler som ikke er omfattet av unntaket</span></h2><article class="numberedLegalP" data-numerator="1" id="paragraf-5-nummer-1">(1) Unntaket fastsatt i § 1 får ikke anvendelse på avtaler som, direkte eller indirekte, isolert eller i kombinasjon med andre faktorer under avtalepartenes kontroll, har som formål:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">å fastsette priser ved salg av produktene til tredjemann,</article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">å begrense produksjon eller salg, eller</article></article></li><li data-li-identifier="c)" data-name="c)"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">å fordele markeder eller kunder.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Første ledd får ikke anvendelse på:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-2-punkt-1"><article class="legalP" id="paragraf-5-nummer-2-punkt-1-ledd-1">bestemmelser om den avtalte mengde produkter innenfor rammen av en avtale om ensidig eller gjensidig spesialisering, eller fastsettelse av kapasitet og produksjonsvolum i felles produksjonsforetak innenfor rammen av en felles produksjonsavtale,</article></article></li><li data-li-identifier="b)" data-name="b)"><article class="listArticle" id="paragraf-5-nummer-2-punkt-2"><article class="legalP" id="paragraf-5-nummer-2-punkt-2-ledd-1">fastsetting av salgsmål og av prisene fra et felles produksjonsforetak til direkte kunder innenfor rammen av § 3 bokstav b.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1195/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Anvendelse av markedsandelsterskelen</span></h2><article class="numberedLegalP" data-numerator="1" id="paragraf-6-nummer-1">(1) Ved anvendelsen av markedsandelsterskelen fastsatt i § 4 skal følgende regler gjelde:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">markedsandelen skal beregnes på grunnlag av salgsverdien på markedet; dersom opplysninger om salgsverdien på markedet ikke er tilgjengelige, kan anslag basert på andre pålitelige markedsopplysninger, herunder opplysninger om salgsvolumet på markedet, brukes til å beregne markedsandelen for det aktuelle foretaket,</article></article></li><li data-li-identifier="b)" data-name="b)"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">markedsandelen skal beregnes på grunnlag av opplysninger for foregående kalenderår,</article></article></li><li data-li-identifier="c)" data-name="c)"><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">markedsandelen som innehas av foretakene nevnt i § 2 bokstav c nr. 5, skal fordeles likt på hvert enkelt foretak som har rettigheter eller innflytelse som nevnt i § 2 bokstav c nr. 1.</article></article></li></ul></article><article class="numberedLegalP" data-numerator="2" id="paragraf-6-nummer-2">(2) Dersom markedsandelen nevnt i § 4 i utgangspunktet ikke er på over 20 prosent, men senere stiger over dette nivå uten å overskride 25 prosent, får unntaket fastsatt i § 1 fortsatt anvendelse i et tidsrom på to sammenhengende kalenderår etter det året da terskelen på 20 prosent første gang ble overskredet.</article><article class="numberedLegalP" data-numerator="3" id="paragraf-6-nummer-3">(3) Dersom markedsandelen nevnt i § 4 i utgangspunktet ikke er på over 20 prosent, men senere stiger til over 25 prosent, får unntaket fastsatt i § 1 fortsatt anvendelse i ett kalenderår etter det året da nivået på 25 prosent første gang ble overskredet.</article><article class="numberedLegalP" data-numerator="4" id="paragraf-6-nummer-4">(4) Anvendelsen av annet og tredje ledd kan ikke kombineres på en slik måte at tidsrommet på to kalenderår overskrides.</article></article><article class="legalArticle" data-lovdata-URL="LTI/forskrift/2004-08-17-1195/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-7-ledd-1">Denne forskrift trer i kraft 17. august 2004 og gjelder til 31. desember 2010.</article></article></main></body></html>