<!DOCTYPE html><html lang="no"><head><title>Forskrift om lisensjakt på ulv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-17-1663</dd><dt class="dokid">DokumentID</dt><dd class="dokid">LTI/forskrift/2004-12-17-1663</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2400</dd><dt class="dateInForce">I kraft fra</dt><dd class="dateInForce">2004-12-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§9</li><li>lov/1981-05-29-38/§12</li><li>lov/1981-05-29-38/§26</li><li>lov/1981-05-29-38/§35</li><li>lov/1981-05-29-38/§50</li></ul></dd><dt class="dateOfPublication">Kunngjort</dt><dd class="dateOfPublication">2004-12-21</dd><dt class="journalNumber">Journalnummer</dt><dd class="journalNumber">2004-1453</dd><dt class="titleShort">Korttittel</dt><dd class="titleShort">Forskrift om lisensjakt på ulv</dd><dt class="title">Tittel</dt><dd class="title">Forskrift om lisensjakt på ulv.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. desember 2004 med hjemmel i lov 29. mai 1981 nr. 38 om viltet § 9, § 12, § 26 nr. 3, 4 og 6, § 35 og § 50. Fremmet av Miljøverndepartementet.</dd><dt class="refid">RefID</dt><dd class="refid">forskrift/2004-12-17-1663</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lisensjakt på ulv.<ul class="tocSubUl"><li>§ 1. Formål</li><li>§ 2. Bestandsmål og forvaltningsområde</li><li>§ 3. Vedtak om fellingskvote og fellingsområde</li><li>§ 4. Administrasjon av lisensjakt</li><li>§ 5. Vilkår for å delta i lisensjakt</li><li>§ 6. Lisensjaktperiode og adgang til jakt</li><li>§ 7. Rapportering, meldeplikt og undersøkelse av felte dyr</li><li>§ 8. Ettersøk av skadet rovvilt</li><li>§ 9. Klageadgang</li><li>§ 10. Myndighet til å endre forskriften</li><li>§ 11. Straff</li><li>§ 12. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-17-1663" id="dokument"><h1>Forskrift om lisensjakt på ulv.</h1><article class="legalArticle" data-lovdata-URL="LTI/forskrift/2004-12-17-1663/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre at de skader ulv kan forårsake på sau, geit, storfe, hest og tamrein blir minst mulig innenfor rammen av en helhetlig og bærekraftig forvaltning av ulv. Forvaltningen skal være differensiert slik at hensynet til vern av ulv og hensynet til beitebruk vektlegges forskjellig i ulike områder.</article></article><article class="legalArticle" data-lovdata-URL="LTI/forskrift/2004-12-17-1663/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bestandsmål og forvaltningsområde</span></h2><article class="legalP" id="paragraf-2-ledd-1">Det skal være 3 årlige ynglinger av ulv innenfor forvaltningsområdet for ynglende ulv, der familiegruppens revir i sin helhet ligger i Norge.</article><article class="legalP" id="paragraf-2-ledd-2">Forvaltningsområde for ynglende ulv består av fylkene Østfold, Oslo, Akershus med unntak av kommunene Hurdal, Eidsvoll, Nannestad, Gjerdrum og Nittedal øst for Nitelva, Hedmark med unntak av kommunene Nord-Odal, Stange, Hamar, Løten, Ringsaker, Stor-Elvdal, Rendalen, Engerdal, Folldal, Alvdal, Tynset, Tolga og Os, samt de deler som ligger vest for Glomma av kommunene Åsnes, Våler, Elverum og Åmot.</article><article class="legalP" id="paragraf-2-ledd-3">Dersom hoveddelen av reviret ligger utenfor forvaltningsområdet for ynglende ulv, skal reviret regnes som utenfor forvaltningsområdet. Når en del av reviret ligger i Sverige skal familiegruppen ikke regnes med i målet på 3 årlige ynglinger.</article></article><article class="legalArticle" data-lovdata-URL="LTI/forskrift/2004-12-17-1663/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vedtak om fellingskvote og fellingsområde</span></h2><article class="legalP" id="paragraf-3-ledd-1">Direktoratet for naturforvaltning fatter vedtak om fellingskvote på ulv og avgrensning av lisensjaktområdet. Vedtak om fellingskvote må ikke true bestandens overlevelse.</article><article class="legalP" id="paragraf-3-ledd-2">Det skal tilstrebes at kvote tildeles de regioner og kommuner hvor behovet for å forhindre skader på sau, geit, storfe, hest eller tamrein er størst. Kvotens størrelse og fordeling fastsettes på bakgrunn av kunnskap om bestandsstørrelse og skadebildet. Kvoten skal være spesifisert til antall ulv som kan felles. Kvoten skal fordeles på ulike områder, og kan spesifiseres på kjønn og alder.</article><article class="legalP" id="paragraf-3-ledd-3">All avgang av ulv som skjer etter kvotevedtaket skal belastes lisenskvoten.</article><article class="legalP" id="paragraf-3-ledd-4">Direktoratet for naturforvaltning kan til en hver tid stanse lisensjakten, endre fastsatt kvote dersom nye bestandsopplysninger eller opplysninger om irregulær avgang tilsier det.</article></article><article class="legalArticle" data-lovdata-URL="LTI/forskrift/2004-12-17-1663/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Administrasjon av lisensjakt</span></h2><article class="legalP" id="paragraf-4-ledd-1">Fylkesmannen administrerer lisensjakt på ulv, og utsteder jaktlisenser.</article><article class="legalP" id="paragraf-4-ledd-2">Dersom et fastsatt lisensjaktområde omfatter arealer i flere fylker, jf. § 3 første ledd, administreres jakten av den fylkesmann som har størst areal innenfor jaktområdet. I tvilstilfeller avgjøres spørsmålet av Direktoratet for naturforvaltning.</article><article class="legalP" id="paragraf-4-ledd-3">Fastsatt kvote og avgrensning av område for lisensjakt, samt vilkår for å delta i jakten, skal kunngjøres offentlig på den måte som er vanlig i vedkommende distrikt.</article></article><article class="legalArticle" data-lovdata-URL="LTI/forskrift/2004-12-17-1663/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for å delta i lisensjakt</span></h2><article class="legalP" id="paragraf-5-ledd-1">For å kunne få tildelt lisens må en jeger oppfylle følgende kriterier:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Ha betalt jegeravgift for vedkommende jaktår</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Ha bestått skyteprøve for storviltjakt for vedkommende jaktår</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">Ha overholdt rapporteringsplikten i henhold til § 7.</article></article></li></ul></article><article class="legalP" id="paragraf-5-ledd-2">Fylkesmannen kan fastsette ytterligere vilkår for godkjenning av lisensjeger, herunder særlige rutiner for kommunikasjon, antall lisensjegere innenfor ett eller flere lisensjaktområder eller lokal tilknytning for lisensjeger.</article><article class="legalP" id="paragraf-5-ledd-3">Alle som deltar i lisensjakt plikter å holde seg oppdatert om kvotens størrelse, gjenværende kvote og eventuelle andre begrensninger for jaktutøvelsen. Original personlig lisens skal medbringes under jakt.</article></article><article class="legalArticle" data-lovdata-URL="LTI/forskrift/2004-12-17-1663/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lisensjaktperiode og adgang til jakt</span></h2><article class="legalP" id="paragraf-6-ledd-1">Lisensjaktperiodens lengde fastsettes fra og med 1. oktober til og med 15. februar, med unntak av de fredningsperioder som viltloven § 10 fastsetter. I perioden 1. januar til og med 15. februar kan lisensjakt på ulv utøves uavhengig av grunneierretten, jf. viltloven § 35.</article></article><article class="legalArticle" data-lovdata-URL="LTI/forskrift/2004-12-17-1663/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering, meldeplikt og undersøkelse av felte dyr</span></h2><article class="legalP" id="paragraf-7-ledd-1">Felling eller forsøk på felling av ulv skal umiddelbart meldes til fylkesmannen og andre på slik måte som det bestemmes i vedtak om utstedelse av lisens. Jeger skal fremvise felt dyr for Statens naturoppsyn for umiddelbar kontroll, merking og prøvetaking av biologisk materiale, og jeger skal kunne påvise fellingssted etter anmodning fra Statens naturoppsyn, politiet eller fylkesmannen.</article><article class="legalP" id="paragraf-7-ledd-2">Den som feller ulv, plikter vederlagsfritt å innlevere skrotten til vitenskapelige formål på slik måte som det bestemmes i vedtak om skadefelling eller kvotejakt, eller ved utstedelse av lisens. Jeger eller preparant plikter å innlevere skrotten innen 1. juli. Dersom felt rovvilt først leveres til preparant, skal dette gjøres innen 1. juni. Dersom innleveringsplikten ikke overholdes tilfaller individet i sin helhet Viltfondet, jf. viltloven § 48 og § 50.</article></article><article class="legalArticle" data-lovdata-URL="LTI/forskrift/2004-12-17-1663/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ettersøk av skadet rovvilt</span></h2><article class="legalP" id="paragraf-8-ledd-1">Den som skadeskyter ulv med hjemmel i denne forskrift plikter å gjøre det vedkommende kan for å avlive dyret snarest mulig. Vedkommende plikter å forvisse seg om påskutt dyr er truffet eller ikke. Det skal ikke gjøres forsøk på felling av nye dyr mens ettersøk pågår.</article><article class="legalP" id="paragraf-8-ledd-2">Den som skadeskyter ulv skal straks underrette fylkesmannen og nærmeste politimyndighet. Fylkesmannen avgjør videre gjennomføring og avslutning av ettersøk. De som har deltatt i forsøket på felling skal uten godtgjørelse bistå forvaltningsmyndighet eller politimyndighet i det videre ettersøk.</article></article><article class="legalArticle" data-lovdata-URL="LTI/forskrift/2004-12-17-1663/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klageadgang</span></h2><article class="legalP" id="paragraf-9-ledd-1">Direktoratet for naturforvaltnings vedtak om kvote for lisensjakt, jf. § 3, kan påklages til Miljøverndepartementet i samsvar med forvaltningslovens regler.</article></article><article class="legalArticle" data-lovdata-URL="LTI/forskrift/2004-12-17-1663/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Myndighet til å endre forskriften</span></h2><article class="legalP" id="paragraf-10-ledd-1">Miljøverndepartementet kan vedta endringer i denne forskrift.</article></article><article class="legalArticle" data-lovdata-URL="LTI/forskrift/2004-12-17-1663/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Overtredelse av bestemmelsene i denne forskrift er straffbart, jf. viltloven § 56.</article></article><article class="legalArticle" data-lovdata-URL="LTI/forskrift/2004-12-17-1663/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" id="paragraf-12-ledd-1">Denne forskrift trer i kraft straks.</article></article></main></body></html>