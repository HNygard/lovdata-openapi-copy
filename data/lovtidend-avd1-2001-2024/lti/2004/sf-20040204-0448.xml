<!DOCTYPE html><html lang="no"><head><title>Forskrift om tilskudd til spesielle miljøtiltak i jordbruket.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-04-448</dd><dt class="dokid">DokumentID</dt><dd class="dokid">LTI/forskrift/2004-02-04-448</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 4 s 578</dd><dt class="dateInForce">I kraft fra</dt><dd class="dateInForce">2004-02-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-27-1531</li><li>forskrift/2000-03-07-213</li><li>forskrift/1999-02-26-273</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2004-03-05</dd><dt class="journalNumber">Journalnummer</dt><dd class="journalNumber">2004-0449</dd><dt class="titleShort">Korttittel</dt><dd class="titleShort">Forskrift om spesielle miljøtiltak i jordbruket</dd><dt class="title">Tittel</dt><dd class="title">Forskrift om tilskudd til spesielle miljøtiltak i jordbruket.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 4. februar 2004 med hjemmel i lov 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2004-02-04-448</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til spesielle miljøtiltak i jordbruket.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår</li><li>§ 4. Tilskudd til planleggings- og tilretteleggingsprosjekter</li><li>§ 5. Tilskudd til kulturlandskapstiltak og forurensningstiltak</li><li>§ 6. Søknad</li><li>§ 7. Utbetaling</li><li>§ 8. Administrasjon, klage og dispensasjon</li><li>§ 9. Opplysningsplikt og kontroll</li><li>§ 10. Omgjøring, tilbakebetaling og motregning</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-02-04-448" id="dokument"><h1>Forskrift om tilskudd til spesielle miljøtiltak i jordbruket.</h1><article class="legalArticle" data-lovdata-URL="LTI/forskrift/2004-02-04-448/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til spesielle miljøtiltak i jordbruket er å fremme natur- og kulturminneverdiene i jordbrukets kulturlandskap og redusere forurensningen fra jordbruket, utover det som kan forventes gjennom vanlig jordbruksdrift. Prosjektene og tiltakene skal prioriteres ut fra lokale målsettinger og strategier.</article></article><article class="legalArticle" data-lovdata-URL="LTI/forskrift/2004-02-04-448/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for prosjekter/tiltak på landbrukseiendommer jf. jordloven § 12, samt i områder vernet etter lov 19. juni 1970 nr. 63 om naturvern og lov 9. juni 1978 nr. 50 om kulturminner.</article></article><article class="legalArticle" data-lovdata-URL="LTI/forskrift/2004-02-04-448/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" id="paragraf-3-ledd-1">Tilskudd kan innvilges til foretak eller eiere som driver og/eller eier en landbrukseiendom, eller til enhver som er registrert i Enhetsregisteret og som har fått tillatelse av landbrukseiendommens eier til gjennomføring av prosjekt eller tiltak som nevnt i § 4 og § 5.</article><article class="legalP" id="paragraf-3-ledd-2">Det kan ikke innvilges tilskudd til prosjekt eller tiltak på landbrukseiendommer som eies og drives av stat, fylke eller kommune med mindre tiltaket er et fellestiltak der en eller flere tilskuddsberettigede landbrukseiendommer er med.</article><article class="legalP" id="paragraf-3-ledd-3">Miljøplan trinn 2 skal vedlegges søknaden for søkere som er pålagt å ha miljøplan.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-3-ledd-4">Det kan settes vilkår for innvilging av tilskudd til det enkelte prosjekt og tiltak. Frist for gjennomføring av prosjekt etter § 4 og tiltak etter § 5 er 3 år fra hvert tilskudd ble innvilget, med mindre kommunen har satt en kortere frist ved innvilgelsen av søknaden. Kommunen kan etter søknad forlenge gjennomføringsfristen, men ikke ut over 5 år fra tilskuddet ble innvilget.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift 15. januar 2003 nr. 54 om miljøplan.</article></footer></article><article class="legalArticle" data-lovdata-URL="LTI/forskrift/2004-02-04-448/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til planleggings- og tilretteleggingsprosjekter</span></h2><article class="legalP" id="paragraf-4-ledd-1">Det kan innvilges tilskudd til prosjekter som leder fram til planer for konkrete tiltak som nevnt i § 5.</article><article class="legalP" id="paragraf-4-ledd-2">Tilskudd innvilges på grunnlag av godkjente kostnadsoverslag ved planlegging, organisering og prosjektarbeid.</article><article class="legalP" id="paragraf-4-ledd-3">Det ytes engangstilskudd med inntil 100% av godkjent kostnadsoverslag.</article></article><article class="legalArticle" data-lovdata-URL="LTI/forskrift/2004-02-04-448/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til kulturlandskapstiltak og forurensningstiltak</span></h2><article class="legalP" id="paragraf-5-ledd-1">Det kan innvilges tilskudd til gjennomføring av tiltak som ivaretar natur- og kulturminneverdiene i kulturlandskapet. Det kan også innvilges tilskudd til gjennomføring av tiltak som bidrar til å hindre eller redusere forurensning eller risikoen for forurensning fra jordbruket.</article><article class="legalP" id="paragraf-5-ledd-2">Tilskudd innvilges på grunnlag av godkjente kostnadsoverslag for gjennomføring av tiltaket.</article><article class="legalP" id="paragraf-5-ledd-3">Det ytes engangstilskudd med inntil 70% av godkjent kostnadsoverslag. For særskilte tiltak for å ivareta biologisk mangfold, kan det ytes tilskudd med inntil 100% av godkjent kostnadsoverslag.</article></article><article class="legalArticle" data-lovdata-URL="LTI/forskrift/2004-02-04-448/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h2><article class="legalP" id="paragraf-6-ledd-1">Kommunen kan fastsette søknadsfrist.</article><article class="legalP" id="paragraf-6-ledd-2">Det skal benyttes søknadsskjema som er utarbeidet av Statens landbruksforvaltning.</article></article><article class="legalArticle" data-lovdata-URL="LTI/forskrift/2004-02-04-448/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" id="paragraf-7-ledd-1">Innvilget tilskudd utbetales etter skriftlig anmodning fra tilskuddsmottaker og når prosjektet eller tiltaket har fått godkjent sluttregnskapet. Det kan likevel foretas utbetalinger på bakgrunn av godkjent dokumentasjon etter hvert som deler av prosjektet eller tiltaket utføres. Minst 25% av tilskuddet holdes tilbake inntil arbeidet er fullført og sluttregnskapet er godkjent.</article></article><article class="legalArticle" data-lovdata-URL="LTI/forskrift/2004-02-04-448/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-8-ledd-1">Vedtak om tildeling av tilskudd etter denne forskriften fattes av kommunen.</article><article class="legalP" id="paragraf-8-ledd-2">Kommunen skal fastsette overordnede retningslinjer for prioritering av søknader. Slike retningslinjer skal utarbeides i dialog med fylkesmannen og næringsorganisasjonene i jordbruket lokalt.</article><article class="legalP" id="paragraf-8-ledd-3">Vedtak fattet av kommunen kan påklages<sup class="footnotereference" data-footnotereferencevalue="1" data-unique-footnote-counter="1">1</sup> til fylkesmannen.</article><article class="legalP" id="paragraf-8-ledd-4">Fylkesmannen kan i særlige tilfeller dispensere fra reglene i denne forskriften.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. lov 10. februar 1967 om behandlingsmåten i forvaltningssaker (forvaltningsloven) kap. VI.</article></footer></article><article class="legalArticle" data-lovdata-URL="LTI/forskrift/2004-02-04-448/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Kommunen må, når det gis tilsagn om tilskudd, ta forbehold om at kommunen, fylkesmannen, Statens landbruksforvalting eller Riksrevisjonen kan kreve nødvendige opplysninger og kontrollere at bruken av tilskuddsmidlene er i tråd med forutsetningene.</article></article><article class="legalArticle" data-lovdata-URL="LTI/forskrift/2004-02-04-448/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøring, tilbakebetaling og motregning</span></h2><article class="legalP" id="paragraf-10-ledd-1">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med det som er forutsatt ved innvilgning av tilskuddet. Kravet kan motregnes i tilskudd som utspringer av mottakerens landbruksvirksomhet. Dersom tilbakebetaling ikke skjer innen den frist som blir gitt, kan det kreves forsinkelsesrenter i tillegg, jf. lov 17. desember 1976 nr. 100 om renter ved forsinket betaling m.v.</article></article><article class="legalArticle" data-lovdata-URL="LTI/forskrift/2004-02-04-448/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks. Fra samme dato oppheves forskrift 27. desember 1999 nr. 1531 om investeringsstøtte til miljøtiltak, forskrift 7. mars 2000 nr. 213 om tilskudd til miljørettet omlegging av kornområder og forskrift 26. februar 1999 nr. 273 om tilskudd til spesielle tiltak i landbrukets kulturlandskap med freda og verneverdige bygninger.</article></article></main></body></html>