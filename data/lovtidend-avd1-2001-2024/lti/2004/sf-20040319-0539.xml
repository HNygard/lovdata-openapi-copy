<!DOCTYPE html><html lang="no"><head><title>Forskrift om likeverdig behandling av barnehager i forhold til offentlige tilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-19-539</dd><dt class="dokid">DokumentID</dt><dd class="dokid">LTI/forskrift/2004-03-19-539</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 746</dd><dt class="dateInForce">I kraft fra</dt><dd class="dateInForce">2004-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-05-19/§7b</li><li>lov/2003-07-04-73</li></ul></dd><dt class="dateOfPublication">Kunngjort</dt><dd class="dateOfPublication">2004-03-23</dd><dt class="journalNumber">Journalnummer</dt><dd class="journalNumber">2004-0525</dd><dt class="titleShort">Korttittel</dt><dd class="titleShort">Forskrift om likebehandling av barnehager</dd><dt class="title">Tittel</dt><dd class="title">Forskrift om likeverdig behandling av barnehager i forhold til offentlige tilskudd.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 19. mars 2004 med hjemmel i lov 5. mai 1995 nr. 19 om barnehager (barnehageloven) § 7b, jf. lov 4. juli 2003 nr. 73 om endringer i lov 5. mai 1995 nr. 19 om barnehager (barnehageloven). Fremmet av Barne- og familiedepartementet.</dd><dt class="refid">RefID</dt><dd class="refid">forskrift/2004-03-19-539</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om likeverdig behandling av barnehager i forhold til offentlige tilskudd.<ul class="tocSubUl"><li>§ 1. Likeverdig behandling</li><li>§ 2. Statlige tilskudd</li><li>§ 3. Kommunens ansvar</li><li>§ 4. Reduksjon av kommunalt tilskudd</li><li>§ 5. Vilkår for kommunalt tilskudd</li><li>§ 6. Klage til fylkesmannen</li><li>§ 7. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2004-03-19-539" id="dokument"><h1>Forskrift om likeverdig behandling av barnehager i forhold til offentlige tilskudd.</h1><article class="legalArticle" data-lovdata-URL="LTI/forskrift/2004-03-19-539/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Likeverdig behandling</span></h2><article class="legalP" id="paragraf-1-ledd-1">Godkjente barnehager skal behandles likeverdig i forhold til offentlige tilskudd.</article><article class="legalP" id="paragraf-1-ledd-2">Med offentlige tilskudd menes tilskudd til ordinær drift av barnehager fra stat, kommune og fylkeskommune.</article><article class="legalP" id="paragraf-1-ledd-3">Med likeverdig behandling menes at alle godkjente barnehager uavhengig av eierskap skal motta offentlig finansiering etter prinsippene fastsatt i denne forskrift.</article></article><article class="legalArticle" data-lovdata-URL="LTI/forskrift/2004-03-19-539/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Statlige tilskudd</span></h2><article class="legalP" id="paragraf-2-ledd-1">Alle godkjente barnehager skal gis statlige driftstilskudd etter gjeldende satser.</article></article><article class="legalArticle" data-lovdata-URL="LTI/forskrift/2004-03-19-539/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kommunens ansvar</span></h2><article class="legalP" id="paragraf-3-ledd-1">Det er kommunen som skal sørge for at alle godkjente barnehager i kommunen mottar offentlig tilskudd på en samlet sett likeverdig måte.</article><article class="legalP" id="paragraf-3-ledd-2">Kommunen skal dekke kostnader til ordinær drift i barnehagene som ikke dekkes av andre offentlige tilskudd og foreldrebetaling. Settes foreldrebetalingen i ikke-kommunale barnehager lavere enn foreldrebetalingen i kommunens egne barnehager, har kommunen ikke plikt til å dekke differansen.</article><article class="legalP" id="paragraf-3-ledd-3">Kommunen har ikke plikt til å gi tilskudd slik at den samlede offentlige finansieringen av barnehagen overstiger det tilsvarende barnehage eid av kommunen i gjennomsnitt mottar i offentlige tilskudd.</article><article class="legalP" id="paragraf-3-ledd-4">Kommunen har ikke plikt til å dekke kostnadsvekst som overstiger normal pris- og kostnadsvekst for kommunesektoren.</article></article><article class="legalArticle" data-lovdata-URL="LTI/forskrift/2004-03-19-539/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reduksjon av kommunalt tilskudd</span></h2><article class="legalP" id="paragraf-4-ledd-1">Kommunen kan redusere tilskuddene fra kommunen dersom barnehagen har vesentlig lavere bemanning eller lønnskostnader per årsverk enn det som er vanlig i tilsvarende kommunale barnehage og eier av barnehagen budsjetterer med urimelig utbytte eller godtgjørelse for egen eller nærståendes arbeidsinnsats i barnehagen.</article><article class="legalP" id="paragraf-4-ledd-2">Med urimelig utbytte og arbeidsgodtgjørelse menes at normal kompensasjon for arbeid og kapitalinnsats i barnehagen overstiges.</article><article class="legalP" id="paragraf-4-ledd-3">Reduksjonen i det kommunale tilskuddet skal stå i forhold til den kostnadsbesparelsen barnehagen har, jf. første ledd.</article></article><article class="legalArticle" data-lovdata-URL="LTI/forskrift/2004-03-19-539/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for kommunalt tilskudd</span></h2><article class="legalP" id="paragraf-5-ledd-1">Kommunen kan sette rimelige og relevante vilkår knyttet til barnehagedriften for kommunalt tilskudd.</article></article><article class="legalArticle" data-lovdata-URL="LTI/forskrift/2004-03-19-539/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage til fylkesmannen</span></h2><article class="legalP" id="paragraf-6-ledd-1">Eier av ikke-kommunal barnehage kan påklage vedtak om kommunalt tilskudd til fylkesmannen.</article></article><article class="legalArticle" data-lovdata-URL="LTI/forskrift/2004-03-19-539/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikraftsetting</span></h2><article class="legalP" id="paragraf-7-ledd-1">Forskriften trer i kraft 1. mai 2004.</article></article></main></body></html>