<!DOCTYPE html><html lang="no"><head><title>Prøveordning for nominasjon mv. ved utnevning av biskop.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-06-30-1222</dd><dt class="dokid">DokumentID</dt><dd class="dokid">LTI/forskrift/2004-06-30-1222</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 12 s 1710</dd><dt class="dateInForce">I kraft fra</dt><dd class="dateInForce">2004-07-01, gjelder for de tre nærmest påfølgende bispeutnevnelser</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1997-06-06-1054</li><li>forskrift/1997-06-06-1540</li></ul></dd><dt class="dateOfPublication">Kunngjort</dt><dd class="dateOfPublication">2004-09-03</dd><dt class="journalNumber">Journalnummer</dt><dd class="journalNumber">2004-1077</dd><dt class="titleShort">Korttittel</dt><dd class="titleShort">Prøveordn. for nominasjon ved bispeutnevning</dd><dt class="title">Tittel</dt><dd class="title">Prøveordning for nominasjon mv. ved utnevning av biskop.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 30. juni 2004 med hjemmel i regler 6. juni 1997 nr. 1054 om nominasjon m.v. ved utnevning av biskop, jf. delegeringsvedtak 6. juni 1997 nr. 1540.</dd><dt class="refid">RefID</dt><dd class="refid">forskrift/2004-06-30-1222</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Prøveordning for nominasjon mv. ved utnevning av biskop.<ul class="tocSubUl"><li>I<ul class="tocSubUl"><li>§ 1.</li><li>§ 2a.</li><li>§ 2b.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-06-30-1222" id="dokument"><h1>Prøveordning for nominasjon mv. ved utnevning av biskop.</h1><section class="section" data-name="kapI" id="kapittel-1" data-lovdata-URL="LTI/forskrift/2004-06-30-1222/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2004-06-30-1222/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Ved ledighet i et bispeembete i Den norske kirke underretter departementet vedkommende bispedømmeråd om at det innen en frist skal nominere inntil sju personer som rådet anser skikket til å bli utnevnt til biskop. Gyldig vedtak om nominasjon skal omfatte begge kjønn og minst fem personer som fyller de lovbestemte vilkår for å kunne bli utnevnt.</article></article><article class="legalArticle" data-lovdata-URL="LTI/forskrift/2004-06-30-1222/§2a" data-name="§2a" id="kapittel-1-paragraf-2"><h3 class="legalArticleHeader"><span class="legalArticleValue">§ 2a</span>.</h3><article class="legalP" id="kapittel-1-paragraf-2-ledd-1">Bispedømmerådet skal før det gjør vedtak om nominasjon<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">be menighetsrådene i bispedømmet om å foreslå tre kandidater overfor bispedømmerådet.</article><article class="legalP" id="kapittel-1-paragraf-2-ledd-1-punkt-1-ledd-2">Menighetsrådet skal før det foreslår kandidater, kalle inn til menighetsmøte for å få inn forslag. Menighetsmøtet foreslår tre kandidater ved skriftlig avstemming. Menighetsrådet forestår opptelling av stemmene og kunngjør navnene til de tre som har fått flest stemmer. Menighetsrådet foreslår tre kandidater i alfabetisk rekkefølge. Forslaget skal ha kandidater av begge kjønn og være grunngitt. Dersom menighetsrådet foreslår andre kandidater enn menighetsmøtet, skal også forslaget fra menighetsmøtet sendes bispedømmerådet.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">avholde et forberedende møte, og på det grunnlag gi kandidater som vurderes nominert, anledning til å uttale seg om de ønsker å motta nominasjon.</article></article></li></ul></article><article class="legalP" id="kapittel-1-paragraf-2-ledd-2">Bispedømmerådet kan før det gjør vedtak om nominasjon, innhente referanser.</article></article><article class="legalArticle" data-lovdata-URL="LTI/forskrift/2004-06-30-1222/§2b" data-name="§2b" id="kapittel-1-paragraf-3"><h3 class="legalArticleHeader"><span class="legalArticleValue">§ 2b</span>.</h3><article class="legalP" id="kapittel-1-paragraf-3-ledd-1">Nominasjon foregår ved at de enkelte medlemmer, etter at rådslagningen har funnet sted, avgir stemme på fem kandidater. Minst tre av kandidatene bør velges blant de tjue som er foreslått av flest menighetsråd. For å bli nominert må en kandidat få minst to stemmer. De sju kandidatene som har fått flest stemmer, er nominert. Ved stemmelikhet for sjuende kandidat, avgjøres nominasjonen av denne kandidaten ved ny stemmegivning.</article><article class="legalP" id="kapittel-1-paragraf-3-ledd-2">Vedtak kan ikke gjøres uten at samtlige av rådets medlemmer (eventuelt varamedlemmer) er til stede i møtet. Møteleder skal referere departementets underretning og redegjøre for den nærmere framgangsmåte ved nominasjon. Møtet holdes for lukkede dører. Rådslagningen er hemmelig. Nominasjonen innføres i bispedømmerådets forhandlingsprotokoll. De nominerte nevnes i alfabetisk orden. Samtlige medlemmer underskriver protokollen hvorav en utskrift straks sendes departementet sammen med sentrale biografiske opplysninger om hver av de nominerte kandidatene.</article><article class="legalP" id="kapittel-1-paragraf-3-ledd-3">Bispedømmerådet bør utarbeide noen spørsmål som kandidatene skal svare på. Spørsmål og svar, sammen med de biografiske opplysningene, sendes departementet og offentliggjøres.</article></article><article class="legalArticle" data-lovdata-URL="LTI/forskrift/2004-06-30-1222/§3" data-name="§3" id="kapittel-1-paragraf-4"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-4-ledd-1">Departementet sender underretning om bispedømmerådets nominasjon til de stemmeberettigede med oppfordring om innen en frist å gi stemme til fem av de nominerte i prioritert rekkefølge som de anser mest skikket til å bli utnevnt til bispeembetet. Underretningen skal inneholde de nominertes navn i alfabetisk rekkefølge, sentrale biografiske opplysninger om hver av kandidatene samt deres svar på bispedømmerådets spørsmål. Det skal opplyses om at det også er adgang til å stemme på biskoper i embete.</article><article class="legalP" id="kapittel-1-paragraf-4-ledd-2">Følgende er stemmeberettiget:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">prester i offentlig kirkelig stilling i vedkommende bispedømme,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">prostene i de øvrige bispedømmer,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">de teologiske professorer ved de teologiske fakulteter og rektorene ved de praktisk teologiske seminarer,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">menighetsrådene i vedkommende bispedømme,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">vigslede kateketer, diakoner og kantorer i offentlig kirkelig stilling i vedkommende bispedømme.</article></article></li></ul></article><article class="legalP" id="kapittel-1-paragraf-4-ledd-3">I tvilstilfeller treffes avgjørelse om stemmerett av departementet. Avgjørelsen kan ikke påklages.</article></article><article class="legalArticle" data-lovdata-URL="LTI/forskrift/2004-06-30-1222/§4" data-name="§4" id="kapittel-1-paragraf-5"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-1-paragraf-5-ledd-1">Avstemningen i menighetsrådet foregår ved vanlig flertallsvotering, der det først voteres over hvem som skal føres opp som nr. 1, dernest voteres over hvem som skal føres opp som nr. 2, nr. 3, nr. 4, og til sist voteres over hvem som skal føres opp som nr. 5.</article><article class="legalP" id="kapittel-1-paragraf-5-ledd-2">Hvis ingen ved første stemmegivning får flertall av de stemmer som er avgitt, holdes ny stemmegivning. Ved denne regnes den for valgt som har fått flest stemmer. Det kan før ny stemmegivning gjøres vedtak om at det bare skal stemmes på to eller flere av dem som ved første stemmegivning har fått det høyeste stemmetall. Er valget fremdeles uavgjort fordi flere har fått like mange stemmer, treffes avgjørelsen ved loddtrekning.</article><article class="legalP" id="kapittel-1-paragraf-5-ledd-3">Resultatet av avstemningen med opplysning om stemmetall eller i tilfelle vedtak om at erklæring ikke blir avgitt, føres inn i møteboken. Bekreftet utskrift av møteboken sendes inn til departementet innen utløpet av den frist som er satt.</article><article class="legalP" id="kapittel-1-paragraf-5-ledd-4">Stemmegivningen i menighetsrådet er hemmelig. Prester, kateketer, diakoner og kantorer som er stemmeberettiget etter § 3, deltar ikke i stemmegivningen.</article></article><article class="legalArticle" data-lovdata-URL="LTI/forskrift/2004-06-30-1222/§5" data-name="§5" id="kapittel-1-paragraf-6"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-1-paragraf-6-ledd-1">Når fristen for innsending av stemmer etter § 3 er utløpt, foretar departementet opptelling og offentliggjør utfallet etter de kategorier som har stemt.</article></article><article class="legalArticle" data-lovdata-URL="LTI/forskrift/2004-06-30-1222/§6" data-name="§6" id="kapittel-1-paragraf-7"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-1-paragraf-7-ledd-1">Departementet sender melding om utfallet av avstemningen samtidig til det aktuelle bispedømmerådet, Kirkerådet og biskopene, med unntak av biskopen i vedkommende bispedømme, med anmodning om innen en frist å uttale seg om hvem av de tre som har fått flest stemmer, som de anser mest skikket til å bli utnevnt. Uttalelsen skal omfatte alle tre og grunngis.</article></article><article class="legalArticle" data-lovdata-URL="LTI/forskrift/2004-06-30-1222/§7" data-name="§7" id="kapittel-1-paragraf-8"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-1-paragraf-8-ledd-1">Departementet innstiller en av de tre som totalt har fått flest stemmer, til embetet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-06-30-1222/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Prøveordningen gjelder fra 1. juli 2004 og for de tre nærmest påfølgende bispeutnevnelser.</article></section></main></body></html>