<!DOCTYPE html><html lang="no"><head><title>Forskrift om studier ved Høgskolen i Bodø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-06-15-956</dd><dt class="dokid">DokumentID</dt><dd class="dokid">LTI/forskrift/2004-06-15-956</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 10 s 1437</dd><dt class="dateInForce">I kraft fra</dt><dd class="dateInForce">2004-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§5</li><li>lov/1995-05-12-22/§44a</li><li>lov/1995-05-12-22/§46</li><li>lov/1995-05-12-22/§47</li><li>lov/1995-05-12-22/§48</li><li>lov/1995-05-12-22/§49</li></ul></dd><dt class="dateOfPublication">Kunngjort</dt><dd class="dateOfPublication">2004-06-25</dd><dt class="journalNumber">Journalnummer</dt><dd class="journalNumber">2004-0863</dd><dt class="titleShort">Korttittel</dt><dd class="titleShort">Forskrift om studier ved HiBo</dd><dt class="title">Tittel</dt><dd class="title">Forskrift om studier ved Høgskolen i Bodø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Bodø 15. juni 2004 med hjemmel i lov 12. mai 1995 nr. 22 om universiteter og høgskoler § 5, § 44a, § 46, § 47, § 48 og § 49.</dd><dt class="refid">RefID</dt><dd class="refid">forskrift/2004-06-15-956</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om studier ved Høgskolen i Bodø.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Definisjoner</li></ul></li><li>Kapittel II. Studierett, utdanningsplan og permisjoner<ul class="tocSubUl"><li>§ 3. Studierett</li><li>§ 4. Utdanningsplan</li><li>§ 5. Permisjoner</li><li>§ 6. Fritak/godkjenning</li></ul></li><li>Kapittel III. Studienes organisering – grader<ul class="tocSubUl"><li>§ 7. Studieåret</li><li>§ 8. Grader og yrkesutdanninger</li><li>§ 9. Godskriving/godkjenning av grad, yrkesutdanning, emne eller emnegruppe. Fritak for eksamen eller prøve</li></ul></li><li>Kapittel IV. Studieplaner<ul class="tocSubUl"><li>§ 10. Etablering/nedlegging av studieprogram</li><li>§ 11. Fastsetting av studieplan</li><li>§ 12. Emner/emnegrupper</li><li>§ 13. Studieplanens form og innhold</li><li>§ 14. Endringer i studieplan og pensum</li></ul></li><li>Kapittel V. Sensur<ul class="tocSubUl"><li>§ 15. Sensurordninger</li><li>§ 16. Oppnevning av sensorer</li><li>§ 17. Ekstern sensur</li><li>§ 18. Eksamenskomité</li></ul></li><li>Kapittel VI. Ikrafttredelse<ul class="tocSubUl"><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-06-15-956" id="dokument"><h1>Forskrift om studier ved Høgskolen i Bodø.</h1><section class="section" data-name="kapI" id="kapittel-1" data-lovdata-URL="LTI/forskrift/2004-06-15-956/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2004-06-15-956/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for studier ved Høgskolen i Bodø.</article></article><article class="legalArticle" data-lovdata-URL="LTI/forskrift/2004-06-15-956/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3> <article class="defaultP" margin-top="true"><i>Loven</i></article><article class="legalP" id="kapittel-1-paragraf-2-ledd-1">Med loven forstås lov 12. mai 1995 nr. 22 om universiteter og høgskoler med endringer.</article> <article class="defaultP" margin-top="true"><i>Student</i></article><article class="legalP" id="kapittel-1-paragraf-2-ledd-2">Med student menes i denne forskrift en person som er tatt opp til studium ved Høgskolen i Bodø i samsvar med gjeldende opptakskrav og bestemmelsene i lov om universiteter og høgskoler § 37, § 38 og § 39.</article> <article class="defaultP" margin-top="true"><i>Privatist</i></article><article class="legalP" id="kapittel-1-paragraf-2-ledd-3">Med privatist menes en person som oppfyller kravene til opptak og går opp til eksamen ved Høgskolen i Bodø uten å være tatt opp til studiet, jf. lov om universiteter og høgskoler § 40.</article> <article class="defaultP" margin-top="true"><i>Studierett</i></article><article class="legalP" id="kapittel-1-paragraf-2-ledd-4">Rettighet knyttet til det å være tatt opp som student ved et studium og inneha studentstatus. Dette innebærer rett til deltakelse i all organisert undervisning, eksamen, veiledning (individuell og i mindre grupper), øvelser og oppgaveløsning, laboratoriekurs, praksisstudier, feltarbeid mv. på studier studenten er tatt opp til.</article> <article class="defaultP" margin-top="true"><i>Studieprogram</i></article><article class="legalP" id="kapittel-1-paragraf-2-ledd-5">Ett- eller flerårig studieløp med et definert innhold i henhold til studieplan, som fører fram til en avsluttet eksamen eller grad.</article> <article class="defaultP" margin-top="true"><i>Studiepoeng</i></article><article class="legalP" id="kapittel-1-paragraf-2-ledd-6">Mål på omfanget av et studium, der et fullt studieår er normert til 60 studiepoeng.</article> <article class="defaultP" margin-top="true"><i>Rammeplan</i></article><article class="legalP" id="kapittel-1-paragraf-2-ledd-7">En plan for et studium der departementet har fastsatt nasjonale rammer for innholdet.</article> <article class="defaultP" margin-top="true"><i>Studieplan</i></article><article class="legalP" id="kapittel-1-paragraf-2-ledd-8">Plan for det faglige innholdet i studier. Omfatter både de studier som er regulert av nasjonal rammeplan og de studier som ikke er regulert av nasjonal rammeplan.</article> <article class="defaultP" margin-top="true"><i>Emne</i></article><article class="legalP" id="kapittel-1-paragraf-2-ledd-9">Den minste studiepoenggivende enhet som kan inngå i en emnegruppe, et studieprogram eller en grad.</article> <article class="defaultP" margin-top="true"><i>Emnegruppe</i></article><article class="legalP" id="kapittel-1-paragraf-2-ledd-10">Kombinasjon av emner fra ett eller flere fagområder som gjennom en studieplan er definert til å utgjøre en samlet enhet.</article> <article class="defaultP" margin-top="true"><i>Selvstendig arbeid</i></article><article class="legalP" id="kapittel-1-paragraf-2-ledd-11">Arbeid av et nærmere angitt omfang og/eller type som inngår i studiet, og som skal vise forståelse, refleksjon og modning. Arbeidet kan eksempelvis være av teoretisk, praktisk eller kunstnerisk art, og kan være utført individuelt eller i grupper.</article> <article class="defaultP" margin-top="true"><i>Eksamen</i></article><article class="legalP" id="kapittel-1-paragraf-2-ledd-12">Betegnelse på en prøve eller vurdering når resultatet skal inngå på vitnemålet/karakterutskriften.</article> <article class="defaultP" margin-top="true"><i>Deleksamen</i></article><article class="legalP" id="kapittel-1-paragraf-2-ledd-13">Dersom flere eksamener med karakterer til sammen gir grunnlag for karakteren som settes på vitnemålet/karakterutskriften, kalles disse for deleksamener. Det er kun sammenslått karakter som fremkommer på vitnemålet.</article> <article class="defaultP" margin-top="true"><i>Mappevurdering</i></article><article class="legalP" id="kapittel-1-paragraf-2-ledd-14">Dersom karakteren fastsettes på grunnlag av flere innleveringer, kalles eksamensformen mappe.</article> <article class="defaultP" margin-top="true"><i>Ordinær eksamen</i></article><article class="legalP" id="kapittel-1-paragraf-2-ledd-15">Ordinær eksamen er første gang en student blir vurdert i et emne eller emnegruppe og er betegnelsen på eksamen i henhold til normert studieprogresjon.</article> <article class="defaultP" margin-top="true"><i>Ny eksamen</i></article><article class="legalP" id="kapittel-1-paragraf-2-ledd-16">Ny eksamen er den eksamen som gjennomføres for studenter som ikke har gjennomført eller bestått ordinær eksamen, eller som vil forbedre en karakter.</article> <article class="defaultP" margin-top="true"><i>Obligatoriske arbeidskrav</i></article><article class="legalP" id="kapittel-1-paragraf-2-ledd-17">Obligatoriske arbeidskrav er teoretiske eller praktiske arbeider hvor resultatet ikke kommer på vitnemålet, men som må være godkjent for at studenten skal få godkjent et emne/en emnegruppe, gå ut i praksisstudier, fortsette normal studieprogresjon eller gjennomføre en eksamen.</article> <article class="defaultP" margin-top="true"><i>Utdanningsplan</i></article><article class="legalP" id="kapittel-1-paragraf-2-ledd-18">Plan for gjennomføring av et studium/studieprogram inngått mellom høgskolen og den enkelte student. Planen inneholder bestemmelser om høgskolens ansvar og forpliktelser overfor studenten, og studentens forpliktelser overfor høgskolen og medstudenter.</article> <article class="defaultP" margin-top="true"><i>Emneavvikling</i></article><article class="legalP" id="kapittel-1-paragraf-2-ledd-19">Emneavvikling er en gjennomføring av et emne/emnegruppe inklusive undervisning og alle eksamener.</article> <article class="defaultP" margin-top="true"><i>Utdanningsplan</i></article><article class="legalP" id="kapittel-1-paragraf-2-ledd-20">Utdanningsplan er en gjensidig forpliktende avtale som inngås mellom Høgskolen i Bodø og den enkelte student som følger studier av et omfang på minst 60 studiepoeng. Det skal fremgå av planen bl.a. hvor mange poeng studenten tar sikte på å oppnå i perioden. Utdanningsplanen godtas av studenten hvert semester innen angitt frist.</article> <article class="defaultP" margin-top="true"><i>Diploma supplement</i></article><article class="legalP" id="kapittel-1-paragraf-2-ledd-21">Diploma supplement er et vitnemålstillegg som skal informere og legge til rette for internasjonal forståelse om høgskolesystemet og den enkelte students utdanning. Diploma supplement skal følge det originale vitnemålet og er bare gyldig sammen med dette.</article> <article class="defaultP" margin-top="true"><i>Arena</i></article><article class="legalP" id="kapittel-1-paragraf-2-ledd-22">Arena er høgskolens nettportal der alle aktive studenter kan se og godkjenne sin utdanningsplan, melde seg opp til emneavvikling, få opplyst sensur med mer. Studentene kan legge inn egne personopplysninger og melde seg opp til eksamen her.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-06-15-956/KAPITTEL_2"><h2>Kapittel II. Studierett, utdanningsplan og permisjoner</h2><article class="legalArticle" data-lovdata-URL="LTI/forskrift/2004-06-15-956/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Studierett</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Den som har akseptert tilbud om studieplass, beholder studieretten i inntil to år utover normert studietid i hel- eller deltidsstudier, såframt avdelingsstyret ikke har fastsatt at studieretten kan beholdes for flere år utover normert tid for det aktuelle studiet. I denne tidsberegningen inngår ikke utsatt studiestart og midlertidig utestengelse fra høgskolen.</article></article></li><li data-li-identifier="2." data-name="2."><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Avdelingsstyret kan i særskilte tilfeller gi forlenget studierett, eksempelvis ved permisjon i forbindelse med fødsel/adopsjon, førstegangstjeneste, sykdom eller andre særskilte grunner.</article></article></li><li data-li-identifier="3." data-name="3."><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">Studenten kan miste studieretten i følgende tilfeller: <ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-punkt-3-ledd-1-punkt-1"><article class="legalP" id="kapittel-2-paragraf-1-punkt-3-ledd-1-punkt-1-ledd-1">Studenten har overskredet den fastsatte grensen utover normert tid.</article></article></li><li data-li-identifier="b." data-name="b."><article class="listArticle" id="kapittel-2-paragraf-1-punkt-3-ledd-1-punkt-2"><article class="legalP" id="kapittel-2-paragraf-1-punkt-3-ledd-1-punkt-2-ledd-1">Studenten har brukt opp sine forsøk til eksamen og/eller praksisperioder i henhold til forskrift om eksamen ved Høgskolen i Bodø.</article></article></li><li data-li-identifier="c." data-name="c."><article class="listArticle" id="kapittel-2-paragraf-1-punkt-3-ledd-1-punkt-3"><article class="legalP" id="kapittel-2-paragraf-1-punkt-3-ledd-1-punkt-3-ledd-1">Studenten har ikke avlagt eksamen i løpet av de to siste studieår, og har ikke permisjon.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-2-paragraf-1-punkt-4"><article class="legalP" id="kapittel-2-paragraf-1-punkt-4-ledd-1">Studenten må fylle ut utdanningsplan og/eller registrere seg hvert semester innen gjeldende frister for å beholde studieretten. Studieretten opphører når studiet er fullført.</article></article></li><li data-li-identifier="5." data-name="5."><article class="listArticle" id="kapittel-2-paragraf-1-punkt-5"><article class="legalP" id="kapittel-2-paragraf-1-punkt-5-ledd-1">Avdelingsstyret fatter vedtak om tap av studierett. Vedtaket kan påklages.</article></article></li><li data-li-identifier="6." data-name="6."><article class="listArticle" id="kapittel-2-paragraf-1-punkt-6"><article class="legalP" id="kapittel-2-paragraf-1-punkt-6-ledd-1">Den som har mistet studieretten kan søke nytt opptak til studiet, og må da forholde seg til studieplanen på nytt studium.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utdanningsplan</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-punkt-1"><article class="legalP" id="kapittel-2-paragraf-2-punkt-1-ledd-1">Institusjonen skal i løpet av første semester inngå en utdanningsplan med den enkelte student som blir tatt opp til studier av 60 studiepoengs omfang eller mer. Utdanningsplanen skal inneholde bestemmelser om høgskolens ansvar og forpliktelser overfor studenten, og studentens forpliktelser overfor høgskolen og medstudenter.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-punkt-2"><article class="legalP" id="kapittel-2-paragraf-2-punkt-2-ledd-1">Utdanningsplanen skal være satt opp slik at studenten skal kunne gjennomføre studium eller studiet på planlagt tid som heltids- eller deltidsstudent.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-punkt-3"><article class="legalP" id="kapittel-2-paragraf-2-punkt-3-ledd-1">Utdanningsplanen kan endres etter avtale mellom institusjonen og student.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-punkt-4"><article class="legalP" id="kapittel-2-paragraf-2-punkt-4-ledd-1">I utdanningsplaner inneholdende et selvstendig arbeid på 30 studiepoeng eller mer skal det inngås særskilt veiledningsavtale om det selvstendige arbeidet.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Permisjoner</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-punkt-1"><article class="legalP" id="kapittel-2-paragraf-3-punkt-1-ledd-1">Normalt innvilges ikke permisjon før studenten har gjennomført 30 studiepoeng eller mer.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-punkt-2"><article class="legalP" id="kapittel-2-paragraf-3-punkt-2-ledd-1">Normalt gis det permisjon for inntil ett år. Avdelingsstyret avgjør søknad om permisjon.</article></article></li><li data-li-identifier="3." data-name="3."><article class="listArticle" id="kapittel-2-paragraf-3-punkt-3"><article class="legalP" id="kapittel-2-paragraf-3-punkt-3-ledd-1">Avdelingsstyret kan innvilge søknad om permisjon ut over ett år ved for eksempel fødsel/adopsjon, førstegangstjeneste, sykdom og andre særskilte grunner.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fritak/godkjenning</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-punkt-1"><article class="legalP" id="kapittel-2-paragraf-4-punkt-1-ledd-1">Avdelingsstyret eller det organ det delegerer det til, skal etter søknad frita en student for eksamen, prøve eller obligatorisk undervisning når det kan dokumenteres at vedkommende har bestått tilsvarende eksamen/prøve eller gjennomført obligatorisk undervisning ved samme eller annen institusjon. Det kan også innvilges fritak på grunnlag av annen relevant eksamen/prøve på tilsvarende nivå. Dokumentasjon av realkompetanse kan også gi grunnlag for fritak. (se egen forskrift.)</article></article></li><li data-li-identifier="2." data-name="2."><article class="listArticle" id="kapittel-2-paragraf-4-punkt-2"><article class="legalP" id="kapittel-2-paragraf-4-punkt-2-ledd-1">Søknad om fritak for eksamen eller prøve må være framsatt senest innen 3 uker etter at studiet eller kurset er påbegynt.</article></article></li><li data-li-identifier="3." data-name="3."><article class="listArticle" id="kapittel-2-paragraf-4-punkt-3"><article class="legalP" id="kapittel-2-paragraf-4-punkt-3-ledd-1">Fritak for eksamen eller prøve skal framgå på vitnemål og karakterutskrift, med angivelse av på hvilket grunnlag fritak er gitt.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-06-15-956/KAPITTEL_3"><h2>Kapittel III. Studienes organisering – grader</h2><article class="legalArticle" data-lovdata-URL="LTI/forskrift/2004-06-15-956/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Studieåret</span></h3><article class="legalP" id="kapittel-3-paragraf-1-ledd-1">Studieåret fastsettes av Styret ved Høgskolen i Bodø (Styret).</article></article><article class="legalArticle" data-lovdata-URL="LTI/forskrift/2004-06-15-956/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grader og yrkesutdanninger</span></h3><article class="legalP" id="kapittel-3-paragraf-2-ledd-1">Høgskolen i Bodø kan tildele følgende grader som gir rett til tilsvarende tittel, og yrkesutdanning, begge med normert studietid som angitt:</article> <article class="defaultP" margin-top="true">(Forskrift 11. oktober 2002 nr. 1124 om grader og yrkesutdanninger, beskyttet tittel og normert studietid ved universiteter og høgskoler, fastsatt ved kongelig resolusjon, med hjemmel i lov 12. mai 1995 nr. 22 om universiteter og høgskoler § 45.)</article> <article class="defaultP" margin-top="true"><i>Grader:</i><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Høgskolekandidat, normert studietid 2 år.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Bachelor, normert studietid 3 år.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Master, normert studietid 2 år.</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Philosophiae doctor (ph.d.), normert studietid 3 år.</article></article></li></ul></article> <article class="defaultP" margin-top="true"><i>Yrkesutdanning:</i><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Allmennlærerutdanning, normert studietid 4 år.</article><article class="legalP" id="kapittel-3-paragraf-2-ledd-1-punkt-5-ledd-2">De generelle kravene til gradene bachelor og master er fastsatt i egne forskrifter. For øvrig framgår kravene til den enkelte grad eller yrkesutdanning av studieplan for det/den aktuelle studiet/utdanningen.</article></article></li></ul></article> <article class="defaultP" margin-top="true"><i>Videreutdanninger/påbyggingsstudier</i></article><article class="legalP" id="kapittel-3-paragraf-2-ledd-2">Høgskolen i Bodø kan gi videreutdanninger/påbyggingsstudier som bygger på avsluttet 2-årig, 3-årig eller 4-årig grunnutdanning.</article></article><article class="legalArticle" data-lovdata-URL="LTI/forskrift/2004-06-15-956/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Godskriving/godkjenning av grad, yrkesutdanning, emne eller emnegruppe. Fritak for eksamen eller prøve</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-punkt-1"><article class="legalP" id="kapittel-3-paragraf-3-punkt-1-ledd-1">Grad, yrkesutdanning, emne eller emnegruppe fra annen institusjon under loven godskrives studenten med samme antall studiepoeng ved Høgskolen i Bodø.</article></article></li><li data-li-identifier="2." data-name="2."><article class="listArticle" id="kapittel-3-paragraf-3-punkt-2"><article class="legalP" id="kapittel-3-paragraf-3-punkt-2-ledd-1">Overlapping i faglig innhold gir tilsvarende reduksjon i studiepoeng totalt, jf. loven § 47. Avdelingsstyret avgjør slike søknader.</article></article></li><li data-li-identifier="3." data-name="3."><article class="listArticle" id="kapittel-3-paragraf-3-punkt-3"><article class="legalP" id="kapittel-3-paragraf-3-punkt-3-ledd-1">Grad eller utdanning fra utenlandsk institusjon eller norsk institusjon som ikke ligger under lov om universiteter og høgskoler kan gis generell godkjenning som jevngod med grad, del av grad eller utdanning som gis ved institusjoner under loven. Nasjonalt organ for kvalitet i utdanningen (NOKUT) avgjør slike søknader, jf. lov om universiteter og høgskoler § 48 nr. 1.</article></article></li><li data-li-identifier="4." data-name="4."><article class="listArticle" id="kapittel-3-paragraf-3-punkt-4"><article class="legalP" id="kapittel-3-paragraf-3-punkt-4-ledd-1">Grad eller utdanning fra norsk eller utenlandsk institusjon som ikke ligger under lov om universiteter og høgskoler kan gis godkjenning som faglig jevngod med grad, del av grad eller utdanning som gis ved Høgskolen i Bodø. Godkjenning etter denne bestemmelsen gir også rett til tilsvarende tittel, jf. lov om universiteter og høgskoler § 48 nr. 2. Ved kombinasjon av ekstern utdanning og utdanning fra Høgskolen i Bodø i grad, del av grad eller yrkesutdanning fra høgskolen, vil overlapping i faginnhold gi tilsvarende reduksjon i studiepoeng totalt. Høgskoledirektøren avgjør søknader etter disse bestemmelsene.</article></article></li><li data-li-identifier="5." data-name="5."><article class="listArticle" id="kapittel-3-paragraf-3-punkt-5"><article class="legalP" id="kapittel-3-paragraf-3-punkt-5-ledd-1">Fritak for nærmere angitt eksamen eller prøve i et bestemt studieløp ved Høgskolen i Bodø kan gis når det er godtgjort at tilsvarende eller annen velegnet eksamen eller prøve er avlagt ved Høgskolen i Bodø eller annen institusjon. Dokumentasjon av realkompetanse kan også gi grunnlag for fritak, jf. lov om universiteter og høgskoler § 49. Avdelingsstyret avgjør søknader om fritak for eksamen eller prøve.</article></article></li><li data-li-identifier="6." data-name="6."><article class="listArticle" id="kapittel-3-paragraf-3-punkt-6"><article class="legalP" id="kapittel-3-paragraf-3-punkt-6-ledd-1">Styret for Høgskolen i Bodø kan fastsette utfyllende bestemmelser om saksbehandlingen og krav til dokumentasjon ved søknader om godskriving/godkjenning av norsk og utenlandsk utdanning og søknader om fritak for eksamen eller prøve, herunder bestemmelser om slikt fritak på grunnlag av realkompetanse.</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-06-15-956/KAPITTEL_4"><h2>Kapittel IV. Studieplaner</h2><article class="legalArticle" data-lovdata-URL="LTI/forskrift/2004-06-15-956/§10" data-name="§10" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Etablering/nedlegging av studieprogram</span></h3><article class="legalP" id="kapittel-4-paragraf-1-ledd-1">Hvilke studier Høgskolen selv kan etablere er fastsatt i loven § 46.</article><article class="legalP" id="kapittel-4-paragraf-1-ledd-2">Styret vedtar etablering/nedlegging av studieprogram på mer enn 30 studiepoeng.</article><article class="legalP" id="kapittel-4-paragraf-1-ledd-3">Avdelingsstyret vedtar etablering/nedlegging av studieprogram på 30 studiepoeng eller mindre. Nye studier må tilfredsstille krav til studier fastsatt i forskrift 5. mai 2003 nr. 651 om kriterier for akkreditering av institusjoner og standarder og kriterier for akkreditering av studietilbud i norsk høgre utdanning. Styret kan fastsette krav utover dette.</article></article><article class="legalArticle" data-lovdata-URL="LTI/forskrift/2004-06-15-956/§11" data-name="§11" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fastsetting av studieplan</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">Det skal fastsettes studieplan for alle studier/studieprogram som tilbys ved Høgskolen i Bodø og godskrives studenten i form av studiepoeng.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">Avdelingsstyret fastsetter studieplan for studier/studieprogram der det eksisterer nasjonale rammeplaner.</article></article></li><li data-li-identifier="3." data-name="3."><article class="listArticle" id="kapittel-4-paragraf-2-punkt-3"><article class="legalP" id="kapittel-4-paragraf-2-punkt-3-ledd-1">Styret fastsetter studieplan for øvrige emner/emnegrupper/studieprogram. Mindre endringer i godkjente studieplaner foretas av avdelingsstyret. Ved samarbeidstiltak der to eller flere avdelinger deltar, fastsetter styret hvilken avdeling som skal ha det faglige og administrative ansvaret for tilbudet.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§12" data-name="§12" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Emner/emnegrupper</span></h3><article class="legalP" id="kapittel-4-paragraf-3-ledd-1">Emner som inngår i et studium bør ikke ha mindre omfang enn 10 studiepoeng. Alle emner/emnegrupper som inngår i et studium bør ha et omfang som er delelig med 5.</article></article><article class="legalArticle" data-lovdata-URL="LTI/forskrift/2004-06-15-956/§13" data-name="§13" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Studieplanens form og innhold</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-4-punkt-1"><article class="legalP" id="kapittel-4-paragraf-4-punkt-1-ledd-1">En studieplan beskriver mål, innhold og organisering av studieprogrammet/emner/emnegruppe. Herunder beskrivelse av eksamen og sensur/sensurordning for alle emner/emnegrupper.</article></article></li><li data-li-identifier="2." data-name="2."><article class="listArticle" id="kapittel-4-paragraf-4-punkt-2"><article class="legalP" id="kapittel-4-paragraf-4-punkt-2-ledd-1">Dersom mappe benyttes som evalueringsform, må det foreligge en beskrivelse av prosedyrer for innhold i mappene og gjennomføring av evalueringene.</article></article></li><li data-li-identifier="3." data-name="3."><article class="listArticle" id="kapittel-4-paragraf-4-punkt-3"><article class="legalP" id="kapittel-4-paragraf-4-punkt-3-ledd-1">Studieplanen skal følge malen og kravspesifikasjonen som foreligger i høgskolens internettbaserte studiehåndbok.</article></article></li><li data-li-identifier="4." data-name="4."><article class="listArticle" id="kapittel-4-paragraf-4-punkt-4"><article class="legalP" id="kapittel-4-paragraf-4-punkt-4-ledd-1">Alle studieprogram/emnegrupper/emner som tilbys ved Høgskolen i Bodø og godskrives studenten i form av studiepoeng, skal beskrives i høgskolens internettbaserte studiehåndbok.</article></article></li><li data-li-identifier="5." data-name="5."><article class="listArticle" id="kapittel-4-paragraf-4-punkt-5"><article class="legalP" id="kapittel-4-paragraf-4-punkt-5-ledd-1">I studieplan for et masterstudium skal det fastsettes nærmere regler om det selvstendige arbeidet, inklusiv omfang, vurderingsformer og om arbeidet kan/skal utføres individuelt eller i gruppe.</article></article></li><li data-li-identifier="6." data-name="6."><article class="listArticle" id="kapittel-4-paragraf-4-punkt-6"><article class="legalP" id="kapittel-4-paragraf-4-punkt-6-ledd-1">Dersom det stilles krav om at studenten skal ha eksamen i bestemte emner eller emnegrupper for å bli tatt opp til et masterstudium, skal dette fastsettes i studieplanen for studiet. Det samme gjelder dersom det stilles særlige faglige minstekrav.</article></article></li><li data-li-identifier="7." data-name="7."><article class="listArticle" id="kapittel-4-paragraf-4-punkt-7"><article class="legalP" id="kapittel-4-paragraf-4-punkt-7-ledd-1">Rutiner for evaluering av studier er fastsatt i Kvalitetssikringssystem for Høgskolen i Bodø.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§14" data-name="§14" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Endringer i studieplan og pensum</span></h3><article class="legalP" id="kapittel-4-paragraf-5-ledd-1">Endringer i studieplan skal ikke tre i kraft før ved nytt studieår. Mindre endringer i pensum kan foretas underveis i studiet. Studenter som berøres av endringer i studieplan eller pensum skal sikres rimelige overgangsordninger mellom gammel og ny ordning. Endringer i studieplaner skal beskrives som endring i høgskolens internettbaserte studiehåndbok.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2004-06-15-956/KAPITTEL_5"><h2>Kapittel V. Sensur</h2><article class="legalArticle" data-lovdata-URL="LTI/forskrift/2004-06-15-956/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Sensurordninger</span></h3><article class="legalP" id="kapittel-5-paragraf-1-ledd-1">En ekstern sensor skal godkjenne eksamensoppgaver, inkludert sensorveiledning og vurdere og evaluere alle eller et utvalg av eksamensbesvarelsene.</article><article class="legalP" id="kapittel-5-paragraf-1-ledd-2">Følgende sensurordninger gjelder for eksamener ved Høgskolen i Bodø:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">Det skal benyttes to sensorer, hvorav minst én ekstern, i følgende tilfeller: <ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-2-punkt-1-ledd-1-punkt-1"><article class="legalP" id="kapittel-5-paragraf-1-ledd-2-punkt-1-ledd-1-punkt-1-ledd-1">Ved bedømmelse av kandidatenes selvstendige arbeid i høgre grad</article></article></li><li data-li-identifier="b." data-name="b."><article class="listArticle" id="kapittel-5-paragraf-1-ledd-2-punkt-1-ledd-1-punkt-2"><article class="legalP" id="kapittel-5-paragraf-1-ledd-2-punkt-1-ledd-1-punkt-2-ledd-1">Ved ny sensurering etter lov om universiteter og høgskoler § 51 nr. 2, klage over formelle feil ved eksamen og lov om universiteter og høgskoler § 52 nr. 4, og klage over karakterfastsettelse.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">Det skal som hovedregel benyttes to sensorer, hvorav minst én ekstern ved alle eksamener på høgre grads studier (mastergradsnivå).</article></article></li><li data-li-identifier="3." data-name="3."><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">Det skal benyttes to sensorer i følgende tilfeller: <ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-1-ledd-2-punkt-3-ledd-1-punkt-1"><article class="legalP" id="kapittel-5-paragraf-1-ledd-2-punkt-3-ledd-1-punkt-1-ledd-1">Ved bedømmelse av muntlig eksamen og vurdering av praktiske prøver eller lignende som inngår i vurderingsgrunnlaget, og som etter sin art ikke lar seg etterprøve og derfor ikke kan påklages.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-5-paragraf-1-ledd-2-punkt-4"><article class="legalP" id="kapittel-5-paragraf-1-ledd-2-punkt-4-ledd-1">I alle tilfeller der det ikke benyttes ekstern sensor, skal det benyttes minst én intern sensor kombinert med eksamenskomité.</article></article></li></ul></article><article class="legalP" id="kapittel-5-paragraf-1-ledd-3">Vurdering av praksisopplæring og lignende beskrives i de enkelte studieplaner.</article></article><article class="legalArticle" data-lovdata-URL="LTI/forskrift/2004-06-15-956/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Oppnevning av sensorer</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">Avdelingene oppnevner sensorer. Klagekommisjon bør oppnevnes samtidig med ordinær kommisjon.</article></article></li><li data-li-identifier="2." data-name="2."><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">Den som påtar seg sensoroppdrag, påtar seg samtidig å være sensor ved eventuell ny og utsatt eksamen i samme emne.</article></article></li><li data-li-identifier="3." data-name="3."><article class="listArticle" id="kapittel-5-paragraf-2-punkt-3"><article class="legalP" id="kapittel-5-paragraf-2-punkt-3-ledd-1">En ekstern sensor må ha minst én av følgende kvalifikasjoner: <ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-punkt-3-ledd-1-punkt-1"><article class="legalP" id="kapittel-5-paragraf-2-punkt-3-ledd-1-punkt-1-ledd-1">Inneha vitenskapelig kompetanse som kvalifiserer for ansettelse som minimum høgskolelektor/amanuensis ved universitet/høgskole eller annen forskningsinstitusjon.</article></article></li><li data-li-identifier="b." data-name="b."><article class="listArticle" id="kapittel-5-paragraf-2-punkt-3-ledd-1-punkt-2"><article class="legalP" id="kapittel-5-paragraf-2-punkt-3-ledd-1-punkt-2-ledd-1">I særlige tilfeller gjennom relevant yrkespraksis være særlig kvalifisert for å foreta sensur innenfor et bestemt område.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2004-06-15-956/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ekstern sensur</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-3-punkt-1"><article class="legalP" id="kapittel-5-paragraf-3-punkt-1-ledd-1">Sensur er den vurdering og evaluering som sensor utfører.</article></article></li><li data-li-identifier="2." data-name="2."><article class="listArticle" id="kapittel-5-paragraf-3-punkt-2"><article class="legalP" id="kapittel-5-paragraf-3-punkt-2-ledd-1">Ekstern sensur kan være en av følgende: <ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-3-punkt-2-ledd-1-punkt-1"><article class="legalP" id="kapittel-5-paragraf-3-punkt-2-ledd-1-punkt-1-ledd-1">ekstern sensor deltar ved vurdering av eksamensbesvarelsene fra alle kandidatene</article></article></li><li data-li-identifier="b." data-name="b."><article class="listArticle" id="kapittel-5-paragraf-3-punkt-2-ledd-1-punkt-2"><article class="legalP" id="kapittel-5-paragraf-3-punkt-2-ledd-1-punkt-2-ledd-1">ekstern sensor deltar ved utforming av eksamensoppgaver og sensorveiledning</article></article></li><li data-li-identifier="c." data-name="c."><article class="listArticle" id="kapittel-5-paragraf-3-punkt-2-ledd-1-punkt-3"><article class="legalP" id="kapittel-5-paragraf-3-punkt-2-ledd-1-punkt-3-ledd-1">ekstern sensor foretar kontroll av intern sensors vurdering av et tilfeldig utvalg kandidater.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-5-paragraf-3-punkt-3"><article class="legalP" id="kapittel-5-paragraf-3-punkt-3-ledd-1">Styret må gi godkjenning når alternativ a benyttes.</article></article></li><li data-li-identifier="4." data-name="4."><article class="listArticle" id="kapittel-5-paragraf-3-punkt-4"><article class="legalP" id="kapittel-5-paragraf-3-punkt-4-ledd-1">Avdelingsstyret oppnevner eksamenskomiteen. Krav til ekstern sensor i § 16 Oppnevning av sensorer, gjelder her.</article></article></li></ul></article><article class="legalArticle" data-lovdata-URL="LTI/forskrift/2004-06-15-956/§18" data-name="§18" id="kapittel-5-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Eksamenskomité</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-4-punkt-1"><article class="legalP" id="kapittel-5-paragraf-4-punkt-1-ledd-1">Eksamenskomiteen skal kontrollere at eksamen og karaktersetting er i tråd med studiets/emnets beskrivelse og akademisk aksepterte faglige krav.</article></article></li><li data-li-identifier="2." data-name="2."><article class="listArticle" id="kapittel-5-paragraf-4-punkt-2"><article class="legalP" id="kapittel-5-paragraf-4-punkt-2-ledd-1">Eksamenskomiteen skal ha eksternt flertall.</article></article></li><li data-li-identifier="3." data-name="3."><article class="listArticle" id="kapittel-5-paragraf-4-punkt-3"><article class="legalP" id="kapittel-5-paragraf-4-punkt-3-ledd-1">De emner som ikke benytter minst ett av alternativ a, b, eller c i § 17 skal kontrolleres av eksamenskomiteen.</article></article></li><li data-li-identifier="4." data-name="4."><article class="listArticle" id="kapittel-5-paragraf-4-punkt-4"><article class="legalP" id="kapittel-5-paragraf-4-punkt-4-ledd-1">Eksamenskomiteen skal foreta en samlet vurdering av alle vurderingsordningene som inngår i et eller en gruppe studieprogrammer.</article></article></li><li data-li-identifier="5." data-name="5."><article class="listArticle" id="kapittel-5-paragraf-4-punkt-5"><article class="legalP" id="kapittel-5-paragraf-4-punkt-5-ledd-1">Ved tverravdelingsvise studieprogrammer gjelder retningslinjene for den avdelingen som har ansvaret for studieprogrammet.</article></article></li><li data-li-identifier="6." data-name="6."><article class="listArticle" id="kapittel-5-paragraf-4-punkt-6"><article class="legalP" id="kapittel-5-paragraf-4-punkt-6-ledd-1">Avdelingene selv fastsetter retningslinjer.</article></article></li><li data-li-identifier="7." data-name="7."><article class="listArticle" id="kapittel-5-paragraf-4-punkt-7"><article class="legalP" id="kapittel-5-paragraf-4-punkt-7-ledd-1">Avdelingsstyret oppnevner eksamenskomiteen.</article></article></li><li data-li-identifier="8." data-name="8."><article class="listArticle" id="kapittel-5-paragraf-4-punkt-8"><article class="legalP" id="kapittel-5-paragraf-4-punkt-8-ledd-1">Avdelingsstyret har ansvar for at bruken av vurderingsformer koordineres.</article></article></li><li data-li-identifier="9." data-name="9."><article class="listArticle" id="kapittel-5-paragraf-4-punkt-9"><article class="legalP" id="kapittel-5-paragraf-4-punkt-9-ledd-1">I den eksterne komiteen må minimum én person tilfredsstille følgende kompetansekrav: <ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-4-punkt-9-ledd-1-punkt-1"><article class="legalP" id="kapittel-5-paragraf-4-punkt-9-ledd-1-punkt-1-ledd-1">Må inneha vitenskapelig kompetanse som kvalifiserer for tilsetting som minimum førstelektor/førsteamanuensis ved universitet/høgskole eller annen forskningsinstitusjon.</article></article></li></ul></article></article></li></ul></article></section><section class="section" data-name="kapVI" id="kapittel-6" data-lovdata-URL="LTI/forskrift/2004-06-15-956/KAPITTEL_6"><h2>Kapittel VI. Ikrafttredelse</h2><article class="legalArticle" data-lovdata-URL="LTI/forskrift/2004-06-15-956/§19" data-name="§19" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Forskriften trer i kraft fra og med 1. juli 2004.</article></article></section></main></body></html>