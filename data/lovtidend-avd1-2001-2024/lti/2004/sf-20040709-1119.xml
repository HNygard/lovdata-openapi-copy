<!DOCTYPE html><html lang="no"><head><title>Forskrift om endring i forskrift om satellittbasert overvåkning av utenlandske fiskefartøys aktivitet i Norges indre farvann, sjøterritorium og økonomiske sone og i fiskerisonen ved Jan Mayen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-09-1119</dd><dt class="dokid">DokumentID</dt><dd class="dokid">LTI/forskrift/2004-07-09-1119</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1623</dd><dt class="dateInForce">I kraft fra</dt><dd class="dateInForce">2004-07-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-16-1342</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-12-17-91/§4</li><li>forskrift/1980-05-23-4</li><li>lov/1983-06-03-40/§4</li></ul></dd><dt class="dateOfPublication">Kunngjort</dt><dd class="dateOfPublication">2004-07-13</dd><dt class="journalNumber">Journalnummer</dt><dd class="journalNumber">2004-1003</dd><dt class="titleShort">Korttittel</dt><dd class="titleShort">Endr. i forskrift om satellittovervåkning</dd><dt class="title">Tittel</dt><dd class="title">Forskrift om endring i forskrift om satellittbasert overvåkning av utenlandske fiskefartøys aktivitet i Norges indre farvann, sjøterritorium og økonomiske sone og i fiskerisonen ved Jan Mayen.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 9. juli 2004 med hjemmel i lov 17. desember 1976 nr. 91 om Norges økonomiske sone § 4, forskrift 23. mai 1980 nr. 4 om opprettelse av fiskerisone ved Jan Mayen – Delegering av fullmakt pkt. 4 og lov 3. juni 1983 nr. 40 om saltvannsfiske m.v. § 4 bokstav s.</dd><dt class="refid">RefID</dt><dd class="refid">forskrift/2004-07-09-1119</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om satellittbasert overvåkning av utenlandske fiskefartøys aktivitet i Norges indre farvann, sjøterritorium og økonomiske sone og i fiskerisonen ved Jan Mayen.<ul class="tocSubUl"><li>I<ul class="tocSubUl"><li>§ 4. Forbud mot å slå av, skade, ødelegge eller manipulere utstyret</li><li>§ 5. Feil i forbindelse med satellittsporing</li><li>§ 6. Krav til utbedring av feil</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-09-1119" id="dokument"><h1>Forskrift om endring i forskrift om satellittbasert overvåkning av utenlandske fiskefartøys aktivitet i Norges indre farvann, sjøterritorium og økonomiske sone og i fiskerisonen ved Jan Mayen.</h1><section class="section" data-name="kapI" id="kapittel-1" data-lovdata-URL="LTI/forskrift/2004-07-09-1119/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 16. desember 1999 nr. 1342 om satellittbasert overvåkning av utenlandske fiskefartøys aktivitet i Norges indre farvann, sjøterritorium og økonomiske sone og i fiskerisonen ved Jan Mayen gjøres følgende endringer:</article> <article class="defaultP" margin-top="true">§ 1 første ledd skal lyde:</article><article class="legalP" id="kapittel-1-ledd-2">Denne forskrift gjelder for fiskefartøy over 24 meter som fører flagg fra Russland, Færøyene, Grønland og Island og for fiskefartøy over 18 meter største lengde som fører flagg fra medlemsland i Den europeiske union, som oppholder seg i Norges indre farvann, sjøterritorium og økonomiske sone og i fiskerisonen ved Jan Mayen. Fra 1. januar 2005 gjelder forskriften også for fiskefartøy over 15 meter som fører flagg fra medlemsland i Den europeiske union som oppholder seg i området nevnt i første punktum.</article> <article class="defaultP" margin-top="true">§ 2 nytt tredje ledd skal lyde:</article><article class="legalP" id="kapittel-1-ledd-3">Når et fartøy har sendt automatiske posisjonsmeldinger i henhold til første og annet ledd fra samme posisjon i mer enn fire timer, kan slike meldinger sendes med en hyppighet på minst en gang hver tolvte time.</article> <article class="defaultP" margin-top="true">§ 2 nåværende tredje og fjerde ledd blir fjerde og femte ledd.</article> <article class="defaultP" margin-top="true">Ny § 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Forbud mot å slå av, skade, ødelegge eller manipulere utstyret</span></span><article class="legalP" id="kapittel-1-foreslåttparagraf-1-ledd-1">Det er forbudt å slå av, skade, ødelegge eller på annen måte manipulere satellittsporingsutstyret.</article><article class="legalP" id="kapittel-1-foreslåttparagraf-1-ledd-2">Ansvarshavende om bord på fartøyet skal påse at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">dataene ikke blir endret,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">antenner som er tilkoblet satellittsporingsutstyret ikke blokkeres,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">strømforsyningen til satellittsporingsutstyret ikke brytes,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">satellittsporingsutstyret ikke fjernes fra fartøyet.</article></article></li></ul></article></article> <article class="defaultP" margin-top="true">Nåværende § 4 til § 7 blir § 5 til § 8.</article> <article class="defaultP" margin-top="true">§ 5 og § 6 skal lyde:</article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Feil i forbindelse med satellittsporing</span></span><article class="legalP" id="kapittel-1-foreslåttparagraf-2-ledd-1">Dersom det oppstår feil i forbindelse med satellittsporing, slik at Fiskeridirektoratet ikke mottar meldingene som nevnt i § 2, skal fartøy som fører flagg fra Russland, Færøyene, Grønland og Island minst en gang hver tolvte time sende slik melding via telefaks. Fartøy som fører flagg fra medlemsland i Den europeiske union skal sende slik melding minst en gang hver fjerde time. Dette gjelder også inngangs- og utgangsmelding som nevnt i § 2.</article></article><article class="futureLegalArticle" data-name="§6" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Krav til utbedring av feil</span></span><article class="legalP" id="kapittel-1-foreslåttparagraf-3-ledd-1">Dersom det har oppstått feil ved satellittsporingsutstyret for fartøy som fører flagg fra Russland, Færøyene, Grønland og Island slik at kravene i § 2 ikke kan oppfylles, skal utstyret repareres eller erstattes innen en måned. Etter denne fristen kan ikke fartøyet starte fiske i sonene nevnt i § 1 uten satellittsporingsutstyr som tilfredstiller kravene i § 2 og § 3. Dersom det oppstår slik feil mens fartøyet er på fiskefeltet og turen varer i mer enn en måned, må utstyret repareres eller erstattes så snart fartøyet kommer til havn. Fartøyet kan ikke fortsette fisket eller starte fiske på nytt uten satellittsporingsutstyr som tilfredstiller kravene i § 2 og § 3.</article><article class="legalP" id="kapittel-1-foreslåttparagraf-3-ledd-2">Dersom det har oppstått feil ved satellittsporingsutstyret for fartøy som fører flagg fra medlemsland i Den europeiske union slik at kravene i § 2 ikke kan oppfylles, kan fartøyet ikke starte ny tur før utstyret er reparert eller erstattet. Fiskeridirektoratet kan dispensere fra dette kravet dersom utstyret ikke kan repareres eller erstattes og dette skyldes forhold fartøyets eier eller skipper ikke kan lastes for.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-07-09-1119/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>