<!DOCTYPE html><html lang="no"><head><title>Forskrift om tilskudd til enkelte bearbeidede kjøttvarer ved leveranser til spesialmarkeder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-21-1747</dd><dt class="dokid">DokumentID</dt><dd class="dokid">LTI/forskrift/2004-12-21-1747</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 16 s 2478</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-13-1284</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2004-12-28</dd><dt class="journalNumber">Journalnummer</dt><dd class="journalNumber">2004-1521</dd><dt class="titleShort">Korttittel</dt><dd class="titleShort">Forskrift om eksporttilskudd til kjøtt</dd><dt class="title">Tittel</dt><dd class="title">Forskrift om tilskudd til enkelte bearbeidede kjøttvarer ved leveranser til spesialmarkeder.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 21. desember 2004 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2004-12-21-1747</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til enkelte bearbeidede kjøttvarer ved leveranser til spesialmarkeder.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelle vilkår</li><li>§ 5. Resept</li><li>§ 6. Søknad</li><li>§ 7. Fastsettelse av tilskuddssatser</li><li>§ 8. Opplysningsplikt</li><li>§ 9. Kontroll</li><li>§ 10. Retting</li><li>§ 11. Tilbakeholdelse</li><li>§ 12. Avkorting</li><li>§ 13. Utestenging</li><li>§ 14. Morarente</li><li>§ 15. Dispensasjon</li><li>§ 16. Klage</li><li>§ 17. Ikrafttredelse</li><li>§ 18. Overgangsregler</li><li>Vedlegg 1. Produkter som omfattes av ordningen med eksportrestitusjon for bearbeidede kjøttvarer (XRK)</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-21-1747" id="dokument"><h1>Forskrift om tilskudd til enkelte bearbeidede kjøttvarer ved leveranser til spesialmarkeder.</h1><article class="legalArticle" data-lovdata-URL="LTI/forskrift/2004-12-21-1747/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å bidra til at norsk næringsmiddelindustri kan levere kjøttvarer til spesialmarkeder basert på norske kjøttråvarer bearbeidet i Norge.</article></article><article class="legalArticle" data-lovdata-URL="LTI/forskrift/2004-12-21-1747/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tilskudd til virksomheter som leverer bearbeidede kjøttvarer med innhold av norskproduserte kjøttråvarer til spesialmarkeder.</article></article><article class="legalArticle" data-lovdata-URL="LTI/forskrift/2004-12-21-1747/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Kjøttråvare:</i> Kjøtt av storfe, svin og får.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Representantråvare:</i> En angitt kjøttråvare som brukes som grunnlag for satsfastsetting på flere kjøttråvarer innen samme kategori.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Spesialmarked:</i> Svalbard, Jan Mayen, oljeinnretninger på norsk sokkel, internasjonal transitthall på flyplasser, NATO-representasjoner, NATO-styrker på øvelse i Norge, ambassader, utenlandske representasjoner samt proviantering av skip i utenriksfart, unntatt norske fartøyer registrert som fiskebåt og Sjøforsvarets fartøyer.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Markedspris i Norge:</i> Den pris som oppnås ved salg av en kjøttråvare til industriell bearbeiding i Norge.</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Verdensmarkedspris:</i> Cif-importpris Norge dersom denne kan betraktes som representativ. Dersom cif-importpris ikke foreligger eller ikke kan anses som representativ, anvendes andre referanser, f.eks. innhentede representative tilbud.</article></article></li></ul></article></article><article class="legalArticle" data-lovdata-URL="LTI/forskrift/2004-12-21-1747/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelle vilkår</span></h2><article class="legalP" id="paragraf-4-ledd-1">Tilskudd gis etter forbruk av norskproduserte kjøttråvarer i produksjon av de bearbeidede kjøttvarer som omfattes av vedlegg 1 til denne forskriften, og etter de satser som gjelder på det tidspunkt varen regnes som levert til spesialmarked.</article></article><article class="legalArticle" data-lovdata-URL="LTI/forskrift/2004-12-21-1747/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Resept</span></h2><article class="legalP" id="paragraf-5-ledd-1">Før det kan søkes om tilskudd etter denne forskriften, skal virksomhetens resepter på tilskuddsberettigede kjøttvarer være godkjent av Statens landbruksforvaltning. Reseptene skal inneholde ferdigvarens prosentvise innhold av kjøttråvarer, og kan ta hensyn til svinn som følge av tørking, steking og koking. Statens landbruksforvaltning kan kreve at det uten vederlag fremlegges vareprøver i forbindelse med slik godkjenning.</article><article class="legalP" id="paragraf-5-ledd-2">Statens landbruksforvaltning kan fastsette maksimumsgrenser for tilskuddsberettiget innhold av kjøttråvarer i reseptene. Dersom Statens landbruksforvaltning finner det hensiktsmessig, kan det anvendes standardresepter som grunnlag for tilskuddsberegningen.</article></article><article class="legalArticle" data-lovdata-URL="LTI/forskrift/2004-12-21-1747/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h2><article class="legalP" id="paragraf-6-ledd-1">For å oppnå rett til tilskudd etter denne forskriften, må virksomheten sende søknad med dokumentasjon til Statens landbruksforvaltning innen utgangen av kalendermåneden etter den måneden som kjøttvaren ble levert til spesialmarked. Søknaden skal omfatte alle tilskuddsberettigede leveranser i denne måneden.</article><article class="legalP" id="paragraf-6-ledd-2">Det kan etter begrunnet søknad gis utsettelse av søknadsfristen. Slik søknad skal være sendt Statens landbruksforvaltning innen utløpet av den ordinære søknadsfristen etter første ledd.</article><article class="legalP" id="paragraf-6-ledd-3">Statens landbruksforvaltning kan fastsette krav til søknadens innhold og form.</article></article><article class="legalArticle" data-lovdata-URL="LTI/forskrift/2004-12-21-1747/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fastsettelse av tilskuddssatser</span></h2><article class="legalP" id="paragraf-7-ledd-1">Statens landbruksforvaltning fastsetter tilskuddssatser på grunnlag av differansen mellom verdensmarkedspris og markedspris i Norge for den enkelte kjøttråvare eller representantråvare. Med mindre særlige forhold tilsier det, legges priser fra foregående kvartal til grunn for satsfastsettelsen.</article><article class="legalP" id="paragraf-7-ledd-2">Statens landbruksforvaltning avgjør hvilke råvarer som omfattes av den enkelte representantråvare.</article></article><article class="legalArticle" data-lovdata-URL="LTI/forskrift/2004-12-21-1747/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" id="paragraf-8-ledd-1">Statens landbruksforvaltning kan kreve de opplysninger som er nødvendige for å behandle søknader, og for å kunne forvalte ordningen på en tilfredsstillende måte. I den forbindelse kan Statens landbruksforvaltning kreve at opplysningene bekreftes av revisor. Likeledes kan det kreves at revisor godkjenner virksomhetens økonomisystemer.</article><article class="legalP" id="paragraf-8-ledd-2">Statens landbruksforvaltning kan kreve prognoser over forventet leveranse til spesialmarked. Prognosene skal være basert på de til enhver tid mest oppdaterte data som virksomheten er i besittelse av.</article></article><article class="legalArticle" data-lovdata-URL="LTI/forskrift/2004-12-21-1747/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" id="paragraf-9-ledd-1">Statens landbruksforvaltning kan utføre fysisk kontroll av varer. Statens landbruksforvaltning kan også utføre stedlig kontroll av forretningspapirer og annet som kan ha betydning for beregning og utbetaling av tilskudd hos virksomheter som har mottatt eller søkt om tilskudd etter denne forskriften. Virksomheten plikter å yte bistand ved slik kontroll.</article><article class="legalP" id="paragraf-9-ledd-2">Kontroll kan skje i samarbeid med andre offentlige myndigheter.</article></article><article class="legalArticle" data-lovdata-URL="LTI/forskrift/2004-12-21-1747/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Retting</span></h2><article class="legalP" id="paragraf-10-ledd-1">Statens landbruksforvaltning kan rette feil i utbetalt tilskudd, enten ved etterbetaling eller ved krav om tilbakebetaling fra virksomheten. Etterbetaling til virksomheten foretas likevel bare dersom tilskuddsmottakeren godtgjør at vedkommende var i aktsom god tro med hensyn til feilutbetalingens årsak.</article><article class="legalP" id="paragraf-10-ledd-2">Krav som følger av denne forskriften kan motregnes i senere tilskuddsutbetalinger til virksomheten.</article></article><article class="legalArticle" data-lovdata-URL="LTI/forskrift/2004-12-21-1747/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakeholdelse</span></h2><article class="legalP" id="paragraf-11-ledd-1">Dersom virksomheten handler eller har handlet i strid med denne forskriften, eller i medhold av forskriften, kan hele eller deler av tilskuddet holdes tilbake inntil forholdet er rettet.</article></article><article class="legalArticle" data-lovdata-URL="LTI/forskrift/2004-12-21-1747/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avkorting</span></h2><article class="legalP" id="paragraf-12-ledd-1">Dersom virksomheten uaktsomt eller forsettlig overtrer bestemmelser i denne forskriften, eller i medhold av forskriften, kan hele eller deler av tilskudd som tilfaller virksomheten avkortes.</article><article class="legalP" id="paragraf-12-ledd-2">Som overtredelse etter første ledd regnes også at virksomheten i søknad om tilskudd eller på annen måte har gitt feil eller ufullstendige opplysninger.</article><article class="legalP" id="paragraf-12-ledd-3">Ved fastsettelse av avkortingsbeløpet skal det bl.a. tas hensyn til graden av skyld utvist av virksomheten, overtredelsens varighet og størrelsen på det urettmessige beløp virksomheten har eller kunne ha mottatt som følge av overtredelsen.</article></article><article class="legalArticle" data-lovdata-URL="LTI/forskrift/2004-12-21-1747/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utestenging</span></h2><article class="legalP" id="paragraf-13-ledd-1">Dersom virksomheten grovt uaktsomt eller forsettlig overtrer bestemmelsene i denne forskriften, eller vilkår satt i medhold av denne, kan virksomheten utestenges fra ordningen i inntil tre år regnet fra vedtakstidspunktet.</article></article><article class="legalArticle" data-lovdata-URL="LTI/forskrift/2004-12-21-1747/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Morarente</span></h2><article class="legalP" id="paragraf-14-ledd-1">Til differansen mellom beløp som virksomheten har mottatt og redusert tilskudd som følge av vedtak om tilbakebetaling etter § 10 første ledd eller avkorting etter § 12, kan det legges til rente tilsvarende gjeldende morarente. Dersom mottakeren ikke var i aktsom god tro om utbetalingen, kan slik rente kreves fra utbetalingstidspunktet for det urettmessige tilskuddet.</article></article><article class="legalArticle" data-lovdata-URL="LTI/forskrift/2004-12-21-1747/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Statens landbruksforvaltning kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2004-12-21-1747/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h2><article class="legalP" id="paragraf-16-ledd-1">Enkeltvedtak fattet i medhold av denne forskriften kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2004-12-21-1747/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskriften trer i kraft 1. januar 2005. Fra samme tid oppheves forskrift 13. desember 1999 nr. 1284 om tilskudd til enkelte bearbeidede kjøttvarer ved leveranser til eksport- eller spesialmarkeder.</article></article><article class="legalArticle" data-lovdata-URL="LTI/forskrift/2004-12-21-1747/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsregler</span></h2><article class="legalP" id="paragraf-18-ledd-1">Virksomheter som har fått godkjent eksportplan i medhold av forskrift 13. desember 1999 nr. 1284 om tilskudd til enkelte bearbeidede kjøttvarer ved leveranser til eksport- eller spesialmarkeder § 6, gis tilskudd etter reglene i forskriften her inntil eksportplanen utløper.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2004-12-21-1747/KAPITTEL_1"><h2>Vedlegg 1. Produkter som omfattes av ordningen med eksportrestitusjon for bearbeidede kjøttvarer (XRK)</h2><article class="defaultP">1. Spekemat under følgende tollvarenummer: <table><tbody><tr><td data-text-align="left" data-vertical-align="top">02.10.1100</td><td data-text-align="left" data-vertical-align="top">Tørket eller røykte skinker, boger og stykker derav med bein, av svin</td></tr><tr><td data-text-align="left" data-vertical-align="top">02.10.1200</td><td data-text-align="left" data-vertical-align="top">Tørket eller røykt sideflesk og stykker derav av svin</td></tr><tr><td data-text-align="left" data-vertical-align="top">02.10.1900</td><td data-text-align="left" data-vertical-align="top">Annet tørket eller røykt kjøtt av svin</td></tr><tr><td data-text-align="left" data-vertical-align="top">02.10.2000</td><td data-text-align="left" data-vertical-align="top">Tørket eller røykt kjøtt av storfe</td></tr><tr><td data-text-align="left" data-vertical-align="top">02.10.9902</td><td data-text-align="left" data-vertical-align="top">Tørket eller røykt kjøtt av sau</td></tr><tr><td data-text-align="left" data-vertical-align="top">02.10.9909</td><td data-text-align="left" data-vertical-align="top">Annet tørket eller røykt kjøtt</td></tr></tbody></table></article> <article class="defaultP" margin-top="true">2. Alle varer under følgende tollvarenummer: <table><tbody><tr><td data-text-align="left" data-vertical-align="top">16.01.0000</td><td data-text-align="left" data-vertical-align="top">Pølser og liknende produkter av kjøtt og flesk; tilberedte næringsmidler på basis av disse produkter</td></tr></tbody></table></article> <article class="defaultP" margin-top="true">3. Tørkede, varmebehandlede eller hermetiske varer under følgende tollvarenummer: <table><tbody><tr><td data-text-align="left" data-vertical-align="top">16.02.1000</td><td data-text-align="left" data-vertical-align="top">Homogeniserte næringsmidler av kjøtt og flesk</td></tr><tr><td data-text-align="left" data-vertical-align="top">16.02.2009</td><td data-text-align="left" data-vertical-align="top">Annet tilberedt eller konservert lever av andre dyr enn gjess og and</td></tr><tr><td data-text-align="left" data-vertical-align="top">16.02.4100</td><td data-text-align="left" data-vertical-align="top">Tilberedte eller konserverte skinker eller stykker derav av svin</td></tr><tr><td data-text-align="left" data-vertical-align="top">16.02.4200</td><td data-text-align="left" data-vertical-align="top">Tilberedt eller konservert bog eller stykker derav av svin</td></tr><tr><td data-text-align="left" data-vertical-align="top">16.02.4910</td><td data-text-align="left" data-vertical-align="top">«Bacon crisp»</td></tr><tr><td data-text-align="left" data-vertical-align="top">16.02.4990</td><td data-text-align="left" data-vertical-align="top">Tilberedt eller konservert kjøtt av svin</td></tr><tr><td data-text-align="left" data-vertical-align="top">16.02.5001</td><td data-text-align="left" data-vertical-align="top">Kjøttboller av storfe</td></tr><tr><td data-text-align="left" data-vertical-align="top">16.02.5009</td><td data-text-align="left" data-vertical-align="top">Tilberedt eller konservert kjøtt av storfe</td></tr><tr><td data-text-align="left" data-vertical-align="top">16.02.9000</td><td data-text-align="left" data-vertical-align="top">Annet tilberedt eller konservert kjøtt.</td></tr></tbody></table></article><article class="legalP" id="kapittel-1-ledd-1">Det gjøres oppmerksom på at varebetegnelsene ikke er helt identiske med varebetegnelsene i tolltariffen.</article></section></main></body></html>