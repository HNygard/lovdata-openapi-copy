<!DOCTYPE html><html lang="no"><head><title>Forskrift om kompensasjon ved utsatt innsettidspunkt for verpehøner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-01-1697</dd><dt class="dokid">DokumentID</dt><dd class="dokid">LTI/forskrift/2004-12-01-1697</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2411</dd><dt class="dateInForce">I kraft fra</dt><dd class="dateInForce">2005-01-01 – 2006-07-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§11</li><li>forskrift/1993-11-30-1440/§4</li></ul></dd><dt class="dateOfPublication">Kunngjort</dt><dd class="dateOfPublication">2004-12-23</dd><dt class="journalNumber">Journalnummer</dt><dd class="journalNumber">2004-1491</dd><dt class="titleShort">Korttittel</dt><dd class="titleShort">Forskrift om kompensasjon for verpehøner</dd><dt class="title">Tittel</dt><dd class="title">Forskrift om kompensasjon ved utsatt innsettidspunkt for verpehøner.</dd><dt class="miscInformation">Annet om dokumentet</dt><dd class="miscInformation">Fastsatt av Omsetningsrådets arbeidsutvalg 1. desember 2004 med hjemmel i lov 10. juli 1936 nr. 6 til å fremja umsetnaden av jordbruksvaror § 11, jf. forskrift 30. november 1993 nr. 1440 om markedsregulering av norskprodusert egg og fjørfekjøtt § 4.</dd><dt class="refid">RefID</dt><dd class="refid">forskrift/2004-12-01-1697</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon ved utsatt innsettidspunkt for verpehøner.<ul class="tocSubUl"><li>§ 1. Formål</li><li>§ 2. Tidsperiode</li><li>§ 3. Informasjon</li><li>§ 4. Kompensasjon og økonomisk ramme</li><li>§ 5. Gjennomføring av tiltaket</li><li>§ 6. Søknad, dokumentasjon og kontroll</li><li>§ 7. Klageadgang</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-01-1697" id="dokument"><h1>Forskrift om kompensasjon ved utsatt innsettidspunkt for verpehøner.</h1><article class="legalArticle" data-lovdata-URL="LTI/forskrift/2004-12-01-1697/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen «kompensasjon ved utsatt innsettidspunkt for verpehøner» er å redusere tilførslene av egg i 2005 og 2006.</article></article><article class="legalArticle" data-lovdata-URL="LTI/forskrift/2004-12-01-1697/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tidsperiode</span></h2><article class="legalP" id="paragraf-2-ledd-1">Ordningen med utsatt innsettidspunkt gjelder fra 1. januar 2005 – 31. juli 2006. Effekt av ordningen vil først kunne komme 1. mai 2005.</article><article class="legalP" id="paragraf-2-ledd-2">Tidspunktet for innsettet kan utsettes fra 1-4 uker.</article><article class="legalP" id="paragraf-2-ledd-3">Markedsregulator kan fastsette eventuelle begrensninger i perioden det kan være utsatt innsett og om det i perioder skal være færre enn 4 uker utsatt innsett. Det kan også bli begrensninger i hvor mange høner ordningen med utsatt innsett skal omfatte i enkelte perioder.</article></article><article class="legalArticle" data-lovdata-URL="LTI/forskrift/2004-12-01-1697/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Informasjon</span></h2><article class="legalP" id="paragraf-3-ledd-1">Prior Norge utformer et felles informasjonsopplegg for hele bransjen slik at alle får tilstrekkelig kunnskap om ordningen.</article></article><article class="legalArticle" data-lovdata-URL="LTI/forskrift/2004-12-01-1697/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kompensasjon og økonomisk ramme</span></h2><article class="legalP" id="paragraf-4-ledd-1">Produsentene kompenseres med en sats på kr 1,40 pr. høne pr. uke innsettet utsettes.</article><article class="legalP" id="paragraf-4-ledd-2">Tiltaket gjennomføres innenfor en økonomisk ramme på 5 mill. kroner i 2005 og 5 mill. kroner i 2006.</article></article><article class="legalArticle" data-lovdata-URL="LTI/forskrift/2004-12-01-1697/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gjennomføring av tiltaket</span></h2><article class="legalP" id="paragraf-5-ledd-1">For at markedsregulator skal kunne ha løpende oversikt over planlagt utsatt innsettidspunkt skal eggpakkeriene rapportere navn på deltakende produsenter inkl. produsentnummer og tilhørende antall høner og antall uker som innsettet er utsatt med.</article><article class="legalP" id="paragraf-5-ledd-2">Markedsregulator informerer løpende eggpakkeriene om eventuelle begrensninger i tiltaket.</article><article class="legalP" id="paragraf-5-ledd-3">Eggprodusentene melder seg på som deltakere i ordningen til det eggpakkeri de leverer egg til.</article></article><article class="legalArticle" data-lovdata-URL="LTI/forskrift/2004-12-01-1697/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad, dokumentasjon og kontroll</span></h2><article class="legalP" id="paragraf-6-ledd-1">Eggpakkeriene søker Prior Norge om midler for deltakelse i ordningen på vegne av de produsentene som har gjennomført utsatt innsettidspunkt. Søknaden må inneholde dokumentasjon av tidspunkt for normal slaktealder på 76 uker for foregående innsett og tidspunkt for når neste innsett er 20 uker. Etter kontroll og godkjenning av søknadene utbetaler Prior Norge kompensasjon til eggpakkeriene, som videre utbetaler kompensasjon til eggprodusentene.</article><article class="legalP" id="paragraf-6-ledd-2">Statens landbruksforvaltning foretar nødvendig kontroll med at bestemmelsene i denne forskriften blir overholdt, og kan også foreta stedlig kontroll hos de som mottar kompensasjon. Dersom det avdekkes feil ved gjennomføring av kontroller, kan utbetalingen umiddelbart korrigeres. Hvis utbetalingen er foretatt, kan hele eller deler av kompensasjonsbeløpet kreves tilbakebetalt.</article><article class="legalP" id="paragraf-6-ledd-3">På grunnlag av innsendte opplysninger fra markedsregulator legger Statens landbruksforvaltning fram for Omsetningsrådets arbeidsutvalg oppgaver over antall høner og antall uker hvor tidspunkt for innsett er utsatt. Oppgaven skal vise effekt av tiltaket i form av beregning av redusert kvantum egg i forhold til normal produksjon. Fordeling på eggpakkeriene skal framgå. Det legges fram en oppgave for 2005 og en oppgave for 2006.</article></article><article class="legalArticle" data-lovdata-URL="LTI/forskrift/2004-12-01-1697/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageadgang</span></h2><article class="legalP" id="paragraf-7-ledd-1">Statens landbruksforvaltning er klageinstans for vedtak som gjelder denne ordningen.</article></article></main></body></html>