<!DOCTYPE html><html lang="no"><head><title>Forskrift om dyrehelsemessige vilkår for godkjenning av institusjoner, institutter og sentra og overføring av dyr, sæd, egg og embryoer til og fra godkjente anlegg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-20-453</dd><dt class="dokid">DokumentID</dt><dd class="dokid">LTI/forskrift/2004-02-20-453</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 4 s 591</dd><dt class="dateInForce">I kraft fra</dt><dd class="dateInForce">2004-02-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§7</li><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2004-03-05</dd><dt class="journalNumber">Journalnummer</dt><dd class="journalNumber">2004-0442</dd><dt class="titleShort">Korttittel</dt><dd class="titleShort">Forskrift om dyrehelsemessige vilkår mv.</dd><dt class="title">Tittel</dt><dd class="title">Forskrift om dyrehelsemessige vilkår for godkjenning av institusjoner, institutter og sentra og overføring av dyr, sæd, egg og embryoer til og fra godkjente anlegg.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 20. februar 2004 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5, § 7, § 12, § 15 og § 19, jf. delegeringsvedtak 19. desember 2003 nr. 1790. Jf. EØS-avtalen vedlegg I kap. I (direktiv 92/65/EØF, forordning (EF) nr. 1282/2002 og forordning (EF) nr. 1802/2002).</dd><dt class="refid">RefID</dt><dd class="refid">forskrift/2004-02-20-453</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om dyrehelsemessige vilkår for godkjenning av institusjoner, institutter og sentra og overføring av dyr, sæd, egg og embryoer til og fra godkjente anlegg.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål og virkeområde</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Vilkår for godkjenning av institusjoner, institutter og sentra<ul class="tocSubUl"><li>§ 4. Søknad</li><li>§ 5. Beliggenhet</li><li>§ 6. Utstyr og fasiliteter</li><li>§ 7. Helsestatus</li><li>§ 8. Registre</li><li>§ 9. Obduksjoner</li><li>§ 10. Fjerning av kadavre</li><li>§ 11. Ansvarshavende veterinær</li><li>§ 12. Spesielt for forsøksdyranlegg</li></ul></li><li>Kapittel III. Vilkår for overføring av dyr, sæd, egg og embryoer til og fra godkjente institusjoner, institutter og sentra<ul class="tocSubUl"><li>§ 13. Overføring av dyr til godkjente anlegg</li><li>§ 14. Overføring av dyr fra godkjente anlegg</li><li>§ 15. Helsesertifikat</li></ul></li><li>Kapittel IV. Andre bestemmelser<ul class="tocSubUl"><li>§ 16. Tilsyn og kontroll</li><li>§ 17. Godkjenningsinstans og godkjenningsprosedyrer</li><li>§ 18. Innsending av lister over godkjente anlegg</li><li>§ 19. Dispensasjon</li><li>§ 20. Sikkerhetsvedtak</li><li>§ 21. Straff</li><li>§ 22. Ikrafttredelse og overgangsordninger</li></ul></li><li>Vedlegg A. Liste over meldepliktige sjukdommer</li><li>Vedlegg B. Liste over sjukdommer det kan gis tilleggsgarantier for</li><li>Vedlegg C</li></ul></li></ul></dd></dl></header><main class="documentBody" data-lovdata-URL="LTI/forskrift/2004-02-20-453" id="dokument"><h1>Forskrift om dyrehelsemessige vilkår for godkjenning av institusjoner, institutter og sentra og overføring av dyr, sæd, egg og embryoer til og fra godkjente anlegg.</h1><section class="section" data-name="kapI" id="kapittel-1" data-lovdata-URL="LTI/forskrift/2004-02-20-453/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2004-02-20-453/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Formålet med denne forskriften er å forebygge spredning av smittsomme sjukdommer ved overføring av levende dyr, sæd, egg og embryoer til og fra godkjente institusjoner, institutter og sentra.</article></article><article class="legalArticle" data-lovdata-URL="LTI/forskrift/2004-02-20-453/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften retter seg mot institusjoner, institutter og sentra. Forskriften gjelder dyrehelsemessige vilkår for godkjenning av slike anlegg og dyrehelsemessige vilkår for overføring av dyr, sæd, egg og embryoer til og fra godkjente anlegg.</article></article><article class="legalArticle" data-lovdata-URL="LTI/forskrift/2004-02-20-453/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1"><i>Godkjent institusjon, institutt eller senter:</i> Et permanent, geografisk avgrenset anlegg som er godkjent i henhold denne forskriften, hvor en eller flere dyrearter holdes eller oppdrettes utelukkende med ett eller flere av følgende formål for øye: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-punkt-1-ledd-1-punkt-1"><article class="legalP" id="kapittel-1-paragraf-3-punkt-1-ledd-1-punkt-1-ledd-1">framvisning av dyrene og folkeopplysning</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-punkt-1-ledd-1-punkt-2"><article class="legalP" id="kapittel-1-paragraf-3-punkt-1-ledd-1-punkt-2-ledd-1">bevaring av artene</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-punkt-1-ledd-1-punkt-3"><article class="legalP" id="kapittel-1-paragraf-3-punkt-1-ledd-1-punkt-3-ledd-1">grunnforskning eller anvendt forskning eller oppdrett av dyr for forskningsformål.</article></article></li></ul></article></article></li><li data-li-identifier="2)" data-name="2)"><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1"><i>Dyr:</i> Levende dyr av arter som omfattes av matloven.</article></article></li><li data-li-identifier="3)" data-name="3)"><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1"><i>Offentlig veterinær:</i> Veterinær gitt offentlig myndighet av kompetent, sentral myndighet i det aktuelle landet.</article></article></li><li data-li-identifier="4)" data-name="4)"><article class="listArticle" id="kapittel-1-paragraf-3-punkt-4"><article class="legalP" id="kapittel-1-paragraf-3-punkt-4-ledd-1"><i>Land innenfor EØS:</i> Land som er medlem av Den Europeiske Union (EU) eller ved EØS-avtalen har inngått avtale med EU om handel med levende dyr, sæd, egg og embryoer som er omfattet av denne forskriften.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2004-02-20-453/KAPITTEL_2"><h2>Kapittel II. Vilkår for godkjenning av institusjoner, institutter og sentra</h2><article class="legalArticle" data-lovdata-URL="LTI/forskrift/2004-02-20-453/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h3><article class="legalP" id="kapittel-2-paragraf-1-ledd-1">Godkjenning betinger at institusjonen, instituttet eller senteret oppfyller vilkårene i § 5 – § 12. Søknad om godkjenning må være vedlagt dokumentasjon som kan bekrefte dette. Mattilsynet behandler søknaden og foretar om nødvendig inspeksjon på stedet.</article></article><article class="legalArticle" data-lovdata-URL="LTI/forskrift/2004-02-20-453/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beliggenhet</span></h3><article class="legalP" id="kapittel-2-paragraf-2-ledd-1">Anlegget må være klart avgrenset og atskilt fra omgivelsene eller ha dyrene sperret inne og være lokalisert slik at ikke landbruksvirksomheter utsettes for dyrehelsemessig risiko.</article></article><article class="legalArticle" data-lovdata-URL="LTI/forskrift/2004-02-20-453/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Utstyr og fasiliteter</span></h3><article class="legalP" id="kapittel-2-paragraf-3-ledd-1">Anlegget må ha utstyr/fasiliteter som gjør det mulig å fange inn, fengsle og isolere dyrene. Det må også ha tilgang på egnede karantenefasiliteter og godkjente rutiner for mottak av dyr av ikke-godkjent opprinnelse.</article></article><article class="legalArticle" data-lovdata-URL="LTI/forskrift/2004-02-20-453/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Helsestatus</span></h3><article class="legalP" id="kapittel-2-paragraf-4-ledd-1">Anlegget må være fritt for sjukdommene oppført i vedlegg A. Det må også være fritt for de av sjukdommene oppført i vedlegg B som det er etablert nasjonale overvåknings- og kontrollprogrammer for.</article><article class="legalP" id="kapittel-2-paragraf-4-ledd-2">Anlegget kan betraktes som fritt for sjukdommene når registre over dyrehelsestatus som er ført de tre foregående år og resultatene av kliniske tester og laboratorietester dyrene har gjennomgått, viser at dyrene er frie for sjukdom. Nyetablerte anlegg kan likevel godkjennes hvis alle dyrene stammer fra godkjente anlegg.</article></article><article class="legalArticle" data-lovdata-URL="LTI/forskrift/2004-02-20-453/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Registre</span></h3><article class="legalP" id="kapittel-2-paragraf-5-ledd-1">Ved anlegget skal det løpende føres registre over:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">Antall dyr av hver art og identiteten (alder, kjønn, art, samt individmerke når dette er praktisk mulig) til hvert enkelt dyr som holdes i anlegget.</article></article></li><li data-li-identifier="2)" data-name="2)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">Antall dyr som føres til og fra anlegget, sammen med opplysninger om dyrenes identitet (alder, kjønn, art, samt individmerke når dette er praktisk mulig), opprinnelse og destinasjon, transporten til eller fra anlegget og dyrenes helsestatus.</article></article></li><li data-li-identifier="3)" data-name="3)"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">Resultater av blodprøver og alle andre diagnostiske tester.</article></article></li><li data-li-identifier="4)" data-name="4)"><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">Sjukdomstilfeller og eventuell behandling av disse.</article></article></li><li data-li-identifier="5)" data-name="5)"><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">Resultater av obduksjoner foretatt av dyr som har dødd ved anlegget, inkludert dødfødte dyr.</article></article></li><li data-li-identifier="6)" data-name="6)"><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">Observasjoner som er gjort i løpet av eventuelle isolasjons- eller karanteneperioder.</article></article></li></ul></article><article class="legalP" id="kapittel-2-paragraf-5-ledd-2">Etter å ha blitt godkjent, skal institusjonen, instituttet eller senteret oppbevare registrene i minst 10 år.</article></article><article class="legalArticle" data-lovdata-URL="LTI/forskrift/2004-02-20-453/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Obduksjoner</span></h3><article class="legalP" id="kapittel-2-paragraf-6-ledd-1">Anlegget må ha en ordning med et kvalifisert laboratorium om utførelse av obduksjoner eller ha ett eller flere egnede lokaler hvor obduksjoner kan foretas av en kvalifisert person under ledelse av den ansvarshavende veterinæren.</article></article><article class="legalArticle" data-lovdata-URL="LTI/forskrift/2004-02-20-453/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fjerning av kadavre</span></h3><article class="legalP" id="kapittel-2-paragraf-7-ledd-1">Anlegget må ha ordninger eller fasiliteter på stedet som sikrer forskriftsmessig fjerning av kadavre av dyr som dør av sjukdom eller avlives.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift 5. november 1999 nr. 1148 om transport og behandling av animalsk avfall, og anlegg som behandler animalsk avfall.</article></footer></article><article class="legalArticle" data-lovdata-URL="LTI/forskrift/2004-02-20-453/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ansvarshavende veterinær</span></h3><article class="legalP" id="kapittel-2-paragraf-8-ledd-1">Anlegget må ved kontrakt eller på annen juridisk bindende måte ha sikret seg tjenester fra en autorisert veterinær.</article><article class="legalP" id="kapittel-2-paragraf-8-ledd-2">Veterinæren må på dyrehelseområdet ha særlig kunnskap om artene som holdes ved anlegget. Dette innebærer at vedkommende jevnlig holder seg faglig à jour, særlig når det gjelder relevant regelverk.</article><article class="legalP" id="kapittel-2-paragraf-8-ledd-3">Veterinæren skal gi eieren eller den som har ansvaret for anlegget informasjon og bistand slik at alle tiltak som er nødvendige for å opprettholde anleggets status blir truffet.</article><article class="legalP" id="kapittel-2-paragraf-8-ledd-4">Veterinæren skal sørge for at nødvendige tiltak for å overvåke og kontrollere forekomsten av sjukdom blir gjennomført ved anlegget. Tiltakene skal omfatte:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-8-ledd-4-punkt-1"><article class="legalP" id="kapittel-2-paragraf-8-ledd-4-punkt-1-ledd-1">en årlig plan for sjukdomsovervåkning, inkludert kontroll av dyrene for zoonoser.</article></article></li><li data-li-identifier="2)" data-name="2)"><article class="listArticle" id="kapittel-2-paragraf-8-ledd-4-punkt-2"><article class="legalP" id="kapittel-2-paragraf-8-ledd-4-punkt-2-ledd-1">klinisk testing, laboratorietesting og obduksjon av dyr som mistenkes å være angrepet av overførbar sjukdom.</article></article></li><li data-li-identifier="3)" data-name="3)"><article class="listArticle" id="kapittel-2-paragraf-8-ledd-4-punkt-3"><article class="legalP" id="kapittel-2-paragraf-8-ledd-4-punkt-3-ledd-1">vaksinasjon av dyr som er mottakelige for smittsom sjukdom.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li></ul></article><article class="legalP" id="kapittel-2-paragraf-8-ledd-5">Veterinæren skal sikre seg at mistenkelige dødsfall eller symptomer som tyder på at dyr er angrepet av en eller flere av sjukdommene oppført i vedlegg A eller B blir forskriftsmessig rapportert.<sup class="footnotereference" data-footnotereferencevalue="2" data-unique-footnote-counter="3">2</sup></article><article class="legalP" id="kapittel-2-paragraf-8-ledd-6">Veterinæren skal sikre seg at dyr som føres til anlegget om nødvendig har blitt holdt i karantene i overensstemmelse med denne forskriften og eventuelle påbud.</article><article class="legalP" id="kapittel-2-paragraf-8-ledd-7">Veterinæren er ansvarlig for at denne forskriften, gjeldende bestemmelser om transport av dyr<sup class="footnotereference" data-footnotereferencevalue="3" data-unique-footnote-counter="4">3</sup> og gjeldende bestemmelser om behandling av animalsk avfall<sup class="footnotereference" data-footnotereferencevalue="4" data-unique-footnote-counter="5">4</sup> etterleves.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift 20. desember 1999 nr. 1310 om vaksinasjon av husdyr, vilt, fisk og andre akvatiske dyr (vaksinasjonsforskriften).</article><article class="footnote" data-name="2" data-unique-footnote-counter="3"><span class="footnoteLabel">2</span> Jf. forskrift 5. februar 1990 nr. 144 om instrukser for A-, B- og C-sjukdommer (dyresjukdommer).</article><article class="footnote" data-name="3" data-unique-footnote-counter="4"><span class="footnoteLabel">3</span> Jf. forskrift 20. februar 1997 nr. 193 om transport av akvatiske organismer og forskrift 2. april 2001 nr. 384 om transport av levende dyr.</article><article class="footnote" data-name="4" data-unique-footnote-counter="5"><span class="footnoteLabel">4</span> Jf. forskrift 5. november 1999 nr. 1148 om transport og behandling av animalsk avfall, og anlegg som behandler animalsk avfall.</article></footer></article><article class="legalArticle" data-lovdata-URL="LTI/forskrift/2004-02-20-453/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Spesielt for forsøksdyranlegg</span></h3><article class="legalP" id="kapittel-2-paragraf-9-ledd-1">For institusjoner, institutter eller sentra som holder dyr som skal benyttes i forsøk gjelder forskrift om forsøk med dyr<sup class="footnotereference" data-footnotereferencevalue="1" data-unique-footnote-counter="1">1</sup> .</article><footer class="footnotes"><article class="footnote" data-name="1" data-unique-footnote-counter="6"><span class="footnoteLabel">1</span> Jf. forskrift 15. januar 1996 nr. 23 om forsøk med dyr.</article></footer></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-02-20-453/KAPITTEL_3"><h2>Kapittel III. Vilkår for overføring av dyr, sæd, egg og embryoer til og fra godkjente institusjoner, institutter og sentra</h2><article class="legalArticle" data-lovdata-URL="LTI/forskrift/2004-02-20-453/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Overføring av dyr til godkjente anlegg</span></h3><article class="legalP" id="kapittel-3-paragraf-1-ledd-1">Dyr som føres til et godkjent anlegg skal utelukkende komme fra andre godkjente anlegg som ligger i land innenfor EØS.</article><article class="legalP" id="kapittel-3-paragraf-1-ledd-2">Mattilsynet kan tillate at dyr, inkludert aper (<i>Simiae og Prosimiae</i>), som ikke kommer fra godkjente anlegg innenfor EØS føres inn i anlegget etter at de under offentlig tilsyn har blitt holdt i karantene i henhold til de vilkår som er fastsatt i tillatelsen. Karantenering av aper skal skje i samsvar med bestemmelsene i den internasjonale dyrehelsekodeksen (kapittel 2.10.1 og vedlegg 3.5.1). For alle andre dyr som er mottakelige for sjukdom oppført i vedlegg A, skal karanteneperioden vare i minimum 30 dager.</article></article><article class="legalArticle" data-lovdata-URL="LTI/forskrift/2004-02-20-453/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Overføring av dyr fra godkjente anlegg</span></h3><article class="legalP" id="kapittel-3-paragraf-2-ledd-1">Dyr som holdes ved et godkjent anlegg kan bare føres ut av anlegget hvis de skal til andre godkjente anlegg som ligger i land innenfor EØS.</article><article class="legalP" id="kapittel-3-paragraf-2-ledd-2">Mattilsynet kan tillate at dyr som ikke skal til et annet godkjent anlegg innenfor EØS føres ut av anlegget hvis dette gjøres under offentlig tilsyn og i samsvar med de vilkår som er fastsatt i tillatelsen for å hindre smittespredning.</article></article><article class="legalArticle" data-lovdata-URL="LTI/forskrift/2004-02-20-453/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Helsesertifikat</span></h3><article class="legalP" id="kapittel-3-paragraf-3-ledd-1">Når dyr, samt sæd, egg og embryoer fra dyr, som er mottakelige for sjukdom oppført i vedlegg A overføres mellom et godkjent anlegg i Norge og et godkjent anlegg i et annet land innenfor EØS, skal forsendelsen følges av et helsesertifikat.</article><article class="legalP" id="kapittel-3-paragraf-3-ledd-2">Helsesertifikat kreves også ved overføring av dyr, samt sæd, egg og embryoer fra dyr, som er mottakelige for sjukdom oppført i vedlegg B dersom mottakerlandet har krav om tilleggsgarantier for sjukdommen.</article><article class="legalP" id="kapittel-3-paragraf-3-ledd-3">Helsesertifikatet skal være utstedt på et formular som er utarbeidet av kompetent myndighet i avsenderlandet etter modellen som er vist i vedlegg C. Sertifikatet skal bestå av ett ark og være skrevet på minst ett av de offisielle språkene i avsenderlandet og ett av de offisielle språkene i mottakerlandet. Hvert sertifikat skal kun omfatte en forsendelse.</article><article class="legalP" id="kapittel-3-paragraf-3-ledd-4">Hvis det gjelder aper, skal helsesertifikatet være utstedt av den offentlige veterinæren som fører tilsyn med anlegget. Hvis sertifikatet gjelder andre dyr, sæd, egg eller embryoer, skal det være utstedt av den ansvarshavende veterinæren ved anlegget.</article><article class="legalP" id="kapittel-3-paragraf-3-ledd-5">Helsesertifikatet skal være utstedt i løpet av de siste 24 timer før avsendelse og er gyldig i 10 dager. Sertifikatet skal foreligge i original og følge forsendelsen fram til endelig bestemmelsessted.</article><article class="legalP" id="kapittel-3-paragraf-3-ledd-6">Det skal framgå av sertifikatet at dyrene, sæden, eggene eller embryoene kommer fra et godkjent anlegg. Hvis mottakerlandet stiller krav om tilleggsgarantier for sjukdom oppført i vedlegg B, skal det også framgå at garantiene er oppfylt.</article><article class="legalP" id="kapittel-3-paragraf-3-ledd-7">Mottakeranlegget skal oppbevare det originale sertifikatet, eller en kopi, i minst 3 år.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-02-20-453/KAPITTEL_4"><h2>Kapittel IV. Andre bestemmelser</h2><article class="legalArticle" data-lovdata-URL="LTI/forskrift/2004-02-20-453/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn og kontroll</span></h3><article class="legalP" id="kapittel-4-paragraf-1-ledd-1">Mattilsynet fører tilsyn med godkjente institusjoner, institutter og sentra. Dette omfatter inspeksjon på anlegget minst en gang i året og kontroll med den ansvarshavende veterinærens arbeid, gjennomføringen av den årlige planen for sjukdomsovervåkning og at bestemmelsene i denne forskriften er oppfylt.</article><article class="legalP" id="kapittel-4-paragraf-1-ledd-2">Ved overføring av levende dyr, sæd, egg og embryoer mellom godkjente institusjoner, institutter og sentra i Norge og andre land innenfor EØS gjelder forskrift om tilsyn og kontroll ved innførsel og utførsel. <sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="7"><span class="footnoteLabel">1</span> Jf. forskrift 31. desember 1998 nr. 1484 om tilsyn og kontroll ved innførsel og utførsel av levende dyr, annet avlsmateriale og animalsk avfall innen EØS, og ved innførsel av levende dyr fra land utenfor EØS.</article></footer></article><article class="legalArticle" data-lovdata-URL="LTI/forskrift/2004-02-20-453/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Godkjenningsinstans og godkjenningsprosedyrer</span></h3><article class="legalP" id="kapittel-4-paragraf-2-ledd-1">Mattilsynet kan godkjenne institusjoner, institutter og sentra. Mattilsynet kan trekke godkjenningen tilbake, helt eller delvis.</article><article class="legalP" id="kapittel-4-paragraf-2-ledd-2">Godkjente anlegg beholder godkjenningen dersom bestemmelsene i denne forskriften oppfylles og resultatene av kliniske tester, laboratorietester eller obduksjoner ikke avdekker forekomst av sjukdom oppført i vedlegg A eller B.</article><article class="legalP" id="kapittel-4-paragraf-2-ledd-3">Dersom bestemmelsene i denne forskriften ikke oppfylles eller anlegget ikke drives med de formål som er nevnt i § 3 nr. 1, trekkes godkjenningen tilbake.</article><article class="legalP" id="kapittel-4-paragraf-2-ledd-4">Ved mistanke om sjukdom oppført i vedlegg A eller B, trekkes godkjenningen tilbake inntil mistanken er offisielt avkreftet. Om tilbaketrekkingen skal gjelde hele anlegget eller bare kategorier av dyr som er mottakelige for sjukdommen avhenger av hvilken sjukdom det gjelder og risikoen for smittespredning. Vedkommende myndighet sikrer seg at de tiltak som er nødvendige for å få mistanken bekreftet eller avkreftet og for å unngå smittespredning iverksettes i henhold til gjeldende bestemmelser om bekjempelse av sjukdommen og innførsel og utførsel av dyr.</article><article class="legalP" id="kapittel-4-paragraf-2-ledd-5">Dersom sjukdomsmistanken bekreftes, kan anlegget godkjennes på nytt først etter at sjukdommen og smittekildene på stedet er utryddet, herunder ved hjelp av reingjøring og desinfeksjon, og vilkårene i kapittel II, unntatt § 7, igjen er oppfylt.</article></article><article class="legalArticle" data-lovdata-URL="LTI/forskrift/2004-02-20-453/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Innsending av lister over godkjente anlegg</span></h3><article class="legalP" id="kapittel-4-paragraf-3-ledd-1">Mattilsynet skal sende en liste over godkjente institusjoner, institutter og sentra til EU-kommisjonen. Mattilsynet skal også underrette Kommisjonen om endringer i listen.</article></article><article class="legalArticle" data-lovdata-URL="LTI/forskrift/2004-02-20-453/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-4-ledd-1">Mattilsynet kan dispensere fra bestemmelsene i denne forskriften og sette vilkår for dispensasjonen, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2004-02-20-453/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Sikkerhetsvedtak</span></h3><article class="legalP" id="kapittel-4-paragraf-5-ledd-1">Mattilsynet kan på kort varsel, uten å yte erstatning til avsender eller mottaker, stoppe import og eksport av dyr, sæd, egg og embryoer omfattet av denne forskriften dersom spesielle forhold ved avsenderlandets dyrehelsesituasjon eller andre forhold gjør det nødvendig.</article></article><article class="legalArticle" data-lovdata-URL="LTI/forskrift/2004-02-20-453/§21" data-name="§21" id="kapittel-4-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-4-paragraf-6-ledd-1">Forsettlig eller uaktsom overtredelse av denne forskrift er straffbar, jf. matloven § 28.</article></article><article class="legalArticle" data-lovdata-URL="LTI/forskrift/2004-02-20-453/§22" data-name="§22" id="kapittel-4-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse og overgangsordninger</span></h3><article class="legalP" id="kapittel-4-paragraf-7-ledd-1">Denne forskrift trer i kraft straks.</article><article class="legalP" id="kapittel-4-paragraf-7-ledd-2">Institusjoner, institutter og sentra som er godkjent etter forskrift 31. desember 1998 nr. 1478 om dyrehelsemessige betingelser for innførsel og utførsel av visse dyrearter, anses som godkjent etter denne forskriften i inntil ett år etter ikrafttredelsen. Anleggene må deretter søke om ny godkjenning i henhold til denne forskrift.</article></article></section><section class="section" data-name="vedleggA" id="kapittel-5" data-lovdata-URL="LTI/forskrift/2004-02-20-453/KAPITTEL_5"><h2>Vedlegg A. Liste over meldepliktige sjukdommer</h2><article class="defaultP"><table><thead><tr><th data-text-align="left" data-vertical-align="top"><i>Sjukdom</i></th><th data-text-align="left" data-vertical-align="top"><i>Mottakelige ordener, familier, slekter og arter</i></th></tr></thead><tbody><tr><td data-text-align="left" data-vertical-align="top">Newcastle disease, aviær influensa</td><td data-text-align="left" data-vertical-align="top">Aves</td></tr><tr><td data-text-align="left" data-vertical-align="top">Psittakose</td><td data-text-align="left" data-vertical-align="top">Psittaciformes</td></tr><tr><td data-text-align="left" data-vertical-align="top">Lukket yngelråte</td><td data-text-align="left" data-vertical-align="top">Apis</td></tr><tr><td data-text-align="left" data-vertical-align="top">Brucella abortus</td><td data-text-align="left" data-vertical-align="top">Antilocapridae, Bovidae, Camelidae, Cervidae, Giraffidae, Hippopotamidae og Tragulidae</td></tr><tr><td data-text-align="left" data-vertical-align="top">Brucella melitensis</td><td data-text-align="left" data-vertical-align="top">Antilocapridae, Bovidae, Camelidae, Cervidae, Giraffidae og Tragulidae</td></tr><tr><td data-text-align="left" data-vertical-align="top">Brucella ovis</td><td data-text-align="left" data-vertical-align="top">Antilocapridae, Bovidae, Camelidae, Cervidae, Giraffidae og Tragulidae</td></tr><tr><td data-text-align="left" data-vertical-align="top">Brucella suis</td><td data-text-align="left" data-vertical-align="top">Cervidae, Leporidae, <i>Ovibos moschatus</i>, Suidae og Tayassuidae</td></tr><tr><td data-text-align="left" data-vertical-align="top">Mycobacterium bovis</td><td data-text-align="left" data-vertical-align="top">Mammalia, spesielt Antilocapridae, Bovidae, Camelidae, Cervidae, Giraffidae og Tragulidae</td></tr><tr><td data-text-align="left" data-vertical-align="top">Munn- og klauvsjuke</td><td data-text-align="left" data-vertical-align="top">Artiodactyla og indisk elefant</td></tr><tr><td data-text-align="left" data-vertical-align="top">Klassisk svinepest, Afrikansk svinepest</td><td data-text-align="left" data-vertical-align="top">Suidae og Tayassuidae</td></tr><tr><td data-text-align="left" data-vertical-align="top">Smittsomt blæreutslett hos gris</td><td data-text-align="left" data-vertical-align="top">Suidae og Tayassuidae</td></tr><tr><td data-text-align="left" data-vertical-align="top">Kvegpest</td><td data-text-align="left" data-vertical-align="top">Artiodactyla</td></tr><tr><td data-text-align="left" data-vertical-align="top">Bluetongue</td><td data-text-align="left" data-vertical-align="top">Antilocapridae, Bovidae, Cervidae, Giraffidae og Rhinocerotidae</td></tr><tr><td data-text-align="left" data-vertical-align="top">Ondartet lungesjuke hos storfe</td><td data-text-align="left" data-vertical-align="top">Storfe (inkludert zebu, bøffel, bison og yak)</td></tr><tr><td data-text-align="left" data-vertical-align="top">Vesikulær stomatitt</td><td data-text-align="left" data-vertical-align="top">Artiodactyla og Equidae</td></tr><tr><td data-text-align="left" data-vertical-align="top">Peste des petits ruminants</td><td data-text-align="left" data-vertical-align="top">Bovidae og Suidae</td></tr><tr><td data-text-align="left" data-vertical-align="top">Lumpy skin disease</td><td data-text-align="left" data-vertical-align="top">Bovidae og Giraffidae</td></tr><tr><td data-text-align="left" data-vertical-align="top">Saue- og geitekopper</td><td data-text-align="left" data-vertical-align="top">Bovidae</td></tr><tr><td data-text-align="left" data-vertical-align="top">Afrikansk hestepest</td><td data-text-align="left" data-vertical-align="top">Equidae</td></tr><tr><td data-text-align="left" data-vertical-align="top">Rift valley fever</td><td data-text-align="left" data-vertical-align="top">Bovidae, Camelus arter og Rhinocerotidae</td></tr><tr><td data-text-align="left" data-vertical-align="top">Ondartet smittsom griselammelse</td><td data-text-align="left" data-vertical-align="top">Suidae</td></tr><tr><td data-text-align="left" data-vertical-align="top">Infeksiøs hematopoietisk nekrose</td><td data-text-align="left" data-vertical-align="top">Salmonidae</td></tr><tr><td data-text-align="left" data-vertical-align="top">TSE</td><td data-text-align="left" data-vertical-align="top">Bovidae, Cervidae, Felidae og Mustelidae</td></tr><tr><td data-text-align="left" data-vertical-align="top">Miltbrann</td><td data-text-align="left" data-vertical-align="top">Bovidae, Camelidae, Cervidae, Elephantidae, Equidae og Hippopotamidae</td></tr><tr><td data-text-align="left" data-vertical-align="top">Rabies</td><td data-text-align="left" data-vertical-align="top">Carnivora og Chiroptera</td></tr></tbody></table></article></section><section class="section" data-name="vedleggB" id="kapittel-6" data-lovdata-URL="LTI/forskrift/2004-02-20-453/KAPITTEL_6"><h2>Vedlegg B. Liste over sjukdommer det kan gis tilleggsgarantier for</h2><article class="defaultP"><table><thead><tr><th data-text-align="left" data-vertical-align="top"><i>Mottakelige dyrearter</i></th><th data-text-align="left" data-vertical-align="top"><i>Sjukdom</i></th></tr></thead><tbody><tr><td data-text-align="left" data-vertical-align="top">Mink</td><td data-text-align="left" data-vertical-align="top">Virusenteritt hos mink<br />Aleutian disease</td></tr><tr><td data-text-align="left" data-vertical-align="top">Bier</td><td data-text-align="left" data-vertical-align="top">Åpen yngelråte<br />Trakémiddinfeksjon<br />Varroainfeksjon</td></tr><tr><td data-text-align="left" data-vertical-align="top">Aper og kattedyr (Felidae)</td><td data-text-align="left" data-vertical-align="top">Tuberkulose</td></tr><tr><td data-text-align="left" data-vertical-align="top">Drøvtyggere</td><td data-text-align="left" data-vertical-align="top">Tuberkulose</td></tr><tr><td data-text-align="left" data-vertical-align="top">Haredyr (Lagomorpha)</td><td data-text-align="left" data-vertical-align="top">Myxomatose<br />Viral hemorrhagisk sjukdom hos kanin<br />Tularemi</td></tr></tbody></table></article></section><section class="section" data-name="vedleggC" id="kapittel-7" data-lovdata-URL="LTI/forskrift/2004-02-20-453/KAPITTEL_7"><h2>Vedlegg C</h2><article class="legalP" id="kapittel-7-ledd-1">Trykk her for å se vedlegget: (pdf)</article></section></main></body></html>