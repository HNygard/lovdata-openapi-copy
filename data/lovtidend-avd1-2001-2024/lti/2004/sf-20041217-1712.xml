<!DOCTYPE html><html lang="no"><head><title>Forskrift om endring i forskrift om legemidler, forskrift om grossistvirksomhet med legemidler og forskrift om stønad til dekning av utgifter til viktige legemidler og spesielt medisinsk utstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-17-1712</dd><dt class="dokid">DokumentID</dt><dd class="dokid">LTI/forskrift/2004-12-17-1712</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2454</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-22-1559</li><li>forskrift/1993-12-21-1219</li><li>forskrift/1997-04-18-330</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-132/§5</li><li>lov/1992-12-04-132/§14</li><li>lov/1997-02-28-19/§5-14</li></ul></dd><dt class="dateOfPublication">Kunngjort</dt><dd class="dateOfPublication">2004-12-23</dd><dt class="journalNumber">Journalnummer</dt><dd class="journalNumber">2004-1484</dd><dt class="titleShort">Korttittel</dt><dd class="titleShort">Endr. i div. forskrifter på legemiddelområdet</dd><dt class="title">Tittel</dt><dd class="title">Forskrift om endring i forskrift om legemidler, forskrift om grossistvirksomhet med legemidler og forskrift om stønad til dekning av utgifter til viktige legemidler og spesielt medisinsk utstyr.</dd><dt class="miscInformation">Annet om dokumentet</dt><dd class="miscInformation">Fastsatt av Helse- og omsorgsdepartementet 17. desember 2004 med hjemmel i lov 4. desember 1992 nr. 132 om legemidler (legemiddelloven) § 5 og § 14 femte ledd, samt lov 28. februar 1997 nr. 19 om folketrygd (folketrygdloven) § 5-14 fjerde ledd.</dd><dt class="refid">RefID</dt><dd class="refid">forskrift/2004-12-17-1712</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om legemidler, forskrift om grossistvirksomhet med legemidler og forskrift om stønad til dekning av utgifter til viktige legemidler og spesielt medisinsk utstyr.<ul class="tocSubUl"><li>I<ul class="tocSubUl"><li>§ 12-14. Trinnpris</li><li>§ 12-15. Trinnprisens virkeområde</li><li>§ 12-16. Beregning av trinnpris</li><li>§ 12-17. Refusjon av legemidler med trinnpris</li><li>§ 12-18. Apotekenes plikt til å levere legemidler til trinnpris</li><li>§ 12-19. Grossistenes leveringsplikt og avansenivå</li><li>§ 12-20. Apotekets plikt til å rapportere reservasjonstilfellene</li><li>§ 12-21. Apotekets plikt til å rapportere oppnådde rabatter</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-17-1712" id="dokument"><h1>Forskrift om endring i forskrift om legemidler, forskrift om grossistvirksomhet med legemidler og forskrift om stønad til dekning av utgifter til viktige legemidler og spesielt medisinsk utstyr.</h1><section class="section" data-name="kapI" id="kapittel-1" data-lovdata-URL="LTI/forskrift/2004-12-17-1712/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 1999 nr. 1559 om legemidler gjøres følgende endringer:</article> <article class="defaultP" margin-top="true">Kapittel 12 avsnitt IV skal lyde:</article><span class="futuretitle" id="kapittel-1-foreslåttittel-1">IV. Trinnpris for visse legemidler</span><article class="futureLegalArticle" data-name="§12-14" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12-14</span>. <span class="legalArticleTitle">Trinnpris</span></span><article class="legalP" id="kapittel-1-foreslåttparagraf-1-ledd-1">Trinnpris er den pris Statens legemiddelverk fastsetter for et legemiddel som nevnt i § 12-15. Trinnpris beregnes etter § 12-16 for henholdsvis små og store pakninger i hver byttegruppe.</article></article><article class="futureLegalArticle" data-name="§12-15" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12-15</span>. <span class="legalArticleTitle">Trinnprisens virkeområde</span></span><article class="legalP" id="kapittel-1-foreslåttparagraf-2-ledd-1">Statens legemiddelverk fastsetter hvilke byttegrupper som det skal beregnes trinnpris for, og hvilke legemidler som skal inngå i disse.</article><article class="legalP" id="kapittel-1-foreslåttparagraf-2-ledd-2">Felles trinnpris for legemidler i en byttegruppe fastsettes etter § 12-16 når:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">legemidlene er oppført på Legemiddelverkets bytteliste<sup class="footnotereference" data-footnotereferencevalue="1" data-unique-footnote-counter="1">1</sup> og,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">originalpreparatet har stabil generisk konkurranse i Norge fra minst ett legemiddel.</article></article></li></ul><p class="leddfortsettelse">Stabil generisk konkurranse anses å foreligge når legemidlene er oppført på byttelisten og det ikke kan dokumenteres alvorlige leveringsproblemer for det generiske legemidlet.</p></article><article class="legalP" id="kapittel-1-foreslåttparagraf-2-ledd-3">Statens legemiddelverk kan unnlate å fastsette trinnpris for byttegrupper eller bestemte legemidler som av særlige grunner ikke er egnet for trinnpris. I vurderingen kan det blant annet legges vekt på at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">maksimalprisen for originalpreparatet før legemidlet fikk generisk konkurranse vanskelig kan finnes,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">det er vanskelig å fastslå hva som er originalpreparatet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-3-punkt-3"><article class="legalP" id="kapittel-1-foreslåttparagraf-2-ledd-3-punkt-3-ledd-1">omsetningen for legemidlene er lav,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-3-punkt-4"><article class="legalP" id="kapittel-1-foreslåttparagraf-2-ledd-3-punkt-4-ledd-1">særlige farmakologiske grunner foreligger,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-3-punkt-5"><article class="legalP" id="kapittel-1-foreslåttparagraf-2-ledd-3-punkt-5-ledd-1">legemidlene har begrenset byttbarhet,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-3-punkt-6"><article class="legalP" id="kapittel-1-foreslåttparagraf-2-ledd-3-punkt-6-ledd-1">reseptstatus taler for det eller,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-3-punkt-7"><article class="legalP" id="kapittel-1-foreslåttparagraf-2-ledd-3-punkt-7-ledd-1">særlige innkjøpsordninger gir tilnærmelsesvis samme prisreduksjon.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov 2. juni 2000 nr. 39 om apotek § 6-6 og forskrift 27. april 1998 nr. 455 om rekvirering og utlevering av legemidler fra apotek § 8-7.</article></footer></article><article class="futureLegalArticle" data-name="§12-16" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12-16</span>. <span class="legalArticleTitle">Beregning av trinnpris</span></span><article class="legalP" id="kapittel-1-foreslåttparagraf-3-ledd-1">Utgangspris for beregning av trinnpris er originalpreparatets maksimale AUP når det ble fastsatt maksimalpris for det første konkurrerende generisk likeverdige legemiddel.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-1-foreslåttparagraf-3-ledd-2">For legemidler med omsetning på 100 millioner kroner eller mer innenfor en 12 måneders periode i løpet av de to siste år før generisk konkurranse ble etablert jf. første ledd, eller senere, fastsettes trinnprisen lik utgangsprisen, med en reduksjon i prisen på:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-2-punkt-1"><article class="legalP" id="kapittel-1-foreslåttparagraf-3-ledd-2-punkt-1-ledd-1">30 prosent av utgangsprisen når stabil generisk konkurranse inntraff</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-2-punkt-2"><article class="legalP" id="kapittel-1-foreslåttparagraf-3-ledd-2-punkt-2-ledd-1">50 prosent av utgangsprisen 6 måneder etter at stabil generisk konkurranse inntraff</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-2-punkt-3"><article class="legalP" id="kapittel-1-foreslåttparagraf-3-ledd-2-punkt-3-ledd-1">70 prosent av utgangsprisen 12 måneder etter at stabil generisk konkurranse inntraff.</article></article></li></ul></article><article class="legalP" id="kapittel-1-foreslåttparagraf-3-ledd-3">Omsetningen etter annet ledd måles i AUP.</article><article class="legalP" id="kapittel-1-foreslåttparagraf-3-ledd-4">For øvrige legemidler fastsettes trinnprisen lik utgangsprisen, med en reduksjon i prisen på:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-4-punkt-1"><article class="legalP" id="kapittel-1-foreslåttparagraf-3-ledd-4-punkt-1-ledd-1">30 prosent av utgangsprisen når stabil generisk konkurranse inntraff</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-4-punkt-2"><article class="legalP" id="kapittel-1-foreslåttparagraf-3-ledd-4-punkt-2-ledd-1">40 prosent av utgangsprisen 6 måneder etter at stabil generisk konkurranse inntraff</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-4-punkt-3"><article class="legalP" id="kapittel-1-foreslåttparagraf-3-ledd-4-punkt-3-ledd-1">50 prosent av utgangsprisen 12 måneder etter at stabil generisk konkurranse inntraff.</article></article></li></ul></article><article class="legalP" id="kapittel-1-foreslåttparagraf-3-ledd-5">Dersom det ikke foreligger fullstendig informasjon for fastsettelse av trinnpris, fastsetter Statens legemiddelverk trinnpris med utgangspunkt i et skjønnsmessig fastsatt beregningsgrunnlag. Det skal tas hensyn til alle forhold som kan sannsynliggjøre et korrekt beregningsgrunnlag, herunder siste observerte maksimalpris for originalpreparatet før det fikk generisk konkurranse.</article><article class="legalP" id="kapittel-1-foreslåttparagraf-3-ledd-6">Dersom trinnpris beregnet etter denne bestemmelsen er høyere enn indekspris per 31. desember 2004, settes trinnpris lik indekspris på dette tidspunktet.</article><article class="legalP" id="kapittel-1-foreslåttparagraf-3-ledd-7">Dersom trinnpris beregnet etter denne bestemmelsen er høyere enn fastsatt maksimal AUP, settes trinnpris lik maksimal AUP. Dersom trinnpris beregnet etter foregående ledd er høyere enn refusjonspris fastsatt etter § 14-22, settes trinnpris lik refusjonspris.</article><article class="legalP" id="kapittel-1-foreslåttparagraf-3-ledd-8">Statens legemiddelverk kan fastsette nærmere retningslinjer for beregning av trinnpris.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. § 12-1 flg.</article></footer></article><article class="futureLegalArticle" data-name="§12-17" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 12-17</span>. <span class="legalArticleTitle">Refusjon av legemidler med trinnpris</span></span><article class="legalP" id="kapittel-1-foreslåttparagraf-4-ledd-1">Folketrygden refunderer maksimalt trinnpris for legemidler som inngår i en byttegruppe som fastsatt etter § 12-15.</article><article class="legalP" id="kapittel-1-foreslåttparagraf-4-ledd-2">Folketrygden refunderer likevel inntil legemidlets faktiske utsalgspris, dersom rekvirenten har reservert seg mot bytte til et annet legemiddel innen byttegruppen enn det legemiddel apoteket tilbyr til trinnpris.</article><article class="legalP" id="kapittel-1-foreslåttparagraf-4-ledd-3">Dersom pasienten krever å få utlevert et legemiddel som har høyere utsalgspris enn trinnpris, beregnes pasientens egenandel av trinnprisen. I tillegg kan apoteket kreve mellomlegget mellom trinnpris og faktisk utsalgspris av pasienten. Dette mellomlegget skal ikke føres opp på pasientens egenandelskort.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-1-foreslåttparagraf-4-ledd-4">Pasient som reserverer seg mot generisk bytte etter at legemidlet er utlevert, må selv dekke de kostnader som er knyttet til ny reseptekspedering og utlevering, herunder forsendelse. Apoteket skal før utleveringen eller forsendelsen av legemidlet informere pasienten om at bytte er foretatt og at det ekspederte legemidlet er likeverdig.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. forskrift 18. april 1997 nr. 330 § 7 første ledd nr. 2</article></footer></article><article class="futureLegalArticle" data-name="§12-18" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 12-18</span>. <span class="legalArticleTitle">Apotekenes plikt til å levere legemidler til trinnpris</span></span><article class="legalP" id="kapittel-1-foreslåttparagraf-5-ledd-1">Apotek skal kunne utlevere minst ett legemiddel til en utsalgspris lik trinnpris innen hver byttegruppe. Dersom et legemiddel leveres i både små og store pakninger, skal apotek kunne utlevere både liten og stor pakning til en utsalgspris lik trinnpris.</article><article class="legalP" id="kapittel-1-foreslåttparagraf-5-ledd-2">Gevinstdeling etter § 12-3 annet ledd kommer ikke til anvendelse på legemidler som er inkludert i trinnprissystemet.</article></article><article class="futureLegalArticle" data-name="§12-19" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 12-19</span>. <span class="legalArticleTitle">Grossistenes leveringsplikt og avansenivå</span></span><article class="legalP" id="kapittel-1-foreslåttparagraf-6-ledd-1">Grossist skal tilby apotek minst ett legemiddel innen hver byttegruppe til en AIP, som med tillegg av maksimal apotekavanse, ikke er høyere enn at apotek kan selge legemidlet til en AUP lavere eller tilsvarende trinnprisen for byttegruppen. Dersom et legemiddel leveres i både små og store pakninger, skal apotek tilbys både liten og stor pakning i samsvar med første punktum.</article><article class="legalP" id="kapittel-1-foreslåttparagraf-6-ledd-2">Hovedgrossister som per 1. august 2004 hadde inngått avtale med selvstendige apotek om distribusjon eller salg av legemidler som apoteket selv har leverandøravtale for, skal tilby distribusjon for slike legemidler som omfattes av § 12-15 til alle selvstendige apotek. Plikten gjelder alle legemidler med trinnpris. Grossistene kan for disse legemidler ikke kreve en avanse som overstiger 15 prosent av grossistens innkjøpspris. Med hovedgrossist menes grossist som leverer 40 prosent eller mer av apotekets varekjøp. Med selvstendige apotek menes apotek som ikke er tilknyttet kjedekonsepter som er vertikalt integrerte med fullsortimentsgrossister.</article></article><article class="futureLegalArticle" data-name="§12-20" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 12-20</span>. <span class="legalArticleTitle">Apotekets plikt til å rapportere reservasjonstilfellene</span></span><article class="legalP" id="kapittel-1-foreslåttparagraf-7-ledd-1">I tilfeller der rekvirenten eller pasienten reserverer seg mot bytte til annet legemiddel innen byttegruppen, skal apoteket rapportere om reservasjonen.</article><article class="legalP" id="kapittel-1-foreslåttparagraf-7-ledd-2">Rapporten skal blant annet inneholde opplysninger om det er rekvirent eller pasient som har reservert seg, den faktiske utsalgspris for det legemidlet som ble utlevert, legemidlets varenummer og salgsvolum.</article><article class="legalP" id="kapittel-1-foreslåttparagraf-7-ledd-3">Rapporten sendes til Nasjonalt folkehelseinstitutt, som gir nærmere bestemmelser om innrapporteringen.</article></article><article class="futureLegalArticle" data-name="§12-21" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 12-21</span>. <span class="legalArticleTitle">Apotekets plikt til å rapportere oppnådde rabatter</span></span><article class="legalP" id="kapittel-1-foreslåttparagraf-8-ledd-1">Alle apotek skal rapportere om oppnådde rabatter fra andre enn grossister knyttet til kjøp av legemidler. Rabattene skal knyttes til varenummer og volum.</article><article class="legalP" id="kapittel-1-foreslåttparagraf-8-ledd-2">Rapporten sendes samlet til Nasjonalt folkehelseinstitutt, som gir nærmere bestemmelser om innrapporteringen.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-12-17-1712/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 21. desember 1993 nr. 1219 om grossistvirksomhet med legemidler gjøres følgende endringer:</article> <article class="defaultP" margin-top="true">§ 18 skal lyde:</article><article class="legalP" id="kapittel-2-ledd-2">Forskriftene i dette kapittel gjelder innlevering og behandling av opplysninger om omsetning av legemidler, inkludert vaksiner og medisinfôr, fra virksomheter som utøver engrosomsetning med legemidler. Formålet med bestemmelsene er å kartlegge legemiddelomsetningen i landet over tid slik at man får en oversikt over det totale legemiddelsalget til bruk for forskning på legemiddelområdet og for helsemyndighetenes overordnede planlegging og styring av legemiddelforsyningen.</article> <article class="defaultP" margin-top="true">§ 24 skal lyde:</article><article class="legalP" id="kapittel-2-ledd-3">Opplysninger om omsetning av legemidler kan benyttes til forskning, statlig styring og planlegging, samt fremstilling av offentlig statistikk over legemiddelforbruket i Norge.</article></section><section class="section" data-name="kapIII" id="kapittel-3" data-lovdata-URL="LTI/forskrift/2004-12-17-1712/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I forskrift 18. april 1997 nr. 330 om stønad til dekning av utgifter til viktige legemidler og spesielt medisinsk utstyr gjøres følgende endringer:</article> <article class="defaultP" margin-top="true">§ 7 nr. 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Medlemmet skal betale en egenandel på 36 prosent av reseptbeløpet, men ikke mer enn 450 kroner pr. resept. Barn under 7 år og minstepensjonister skal ikke betale egenandel. Rikstrygdeverket kan fastsette retningslinjer for hvilke personer som regnes som minstepensjonister. Ved reitererte resepter skal det betales ny egenandel etter utlevering av et kvantum svarende til tre måneders forbruk av legemidlet.</article><article class="legalP" id="kapittel-3-ledd-1-punkt-1-ledd-2">Dersom pasienten krever å få utlevert et legemiddel som har høyere utsalgspris enn det legemiddel apoteket foreslår bytte til, og rekvirenten ikke har reservert seg mot generisk bytte, beregnes pasientens egenandel av apotekets utsalgspris for det legemiddel det foreslås bytte til. I tillegg kan apoteket kreve at pasienten betaler mellomlegget mellom apotekets utsalgspris for det legemiddel det foreslås bytte til og faktisk utsalgspris for det legemiddel pasienten krever. Dette mellomlegget kan ikke føres opp på pasientens egenandelskort.</article><article class="legalP" id="kapittel-3-ledd-1-punkt-1-ledd-3">Dersom pasienten krever å få utlevert et legemiddel som har høyere utsalgspris enn trinnpris,<sup class="footnotereference" data-footnotereferencevalue="1" data-unique-footnote-counter="1">1</sup> og rekvirenten ikke har reservert seg mot generisk bytte, beregnes pasientens egenandel av trinnprisen. I tillegg kan apoteket kreve mellomlegget mellom trinnprisen og faktisk utsalgspris av pasienten. Dette mellomlegget skal ikke føres opp på pasientens egenandelskort.</article><article class="legalP" id="kapittel-3-ledd-1-punkt-1-ledd-4">Ved kjøp av utstyr og produkter, herunder næringsmidler til spesielle medisinske formål, hvor prisen overstiger det maksimumsbeløp som er fastsatt av Rikstrygdeverket, beregnes egenandel av maksimumsbeløpet. Det overskytende beløp betales av medlemmet, men medregnes ikke under egenandelstaket.</article></article></li></ul></article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. forskrift 22. desember 1999 nr. 1559 § 12 – § 14 flg.</article></footer></section><section class="section" data-name="kapIV" id="kapittel-4" data-lovdata-URL="LTI/forskrift/2004-12-17-1712/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Endringene trer i kraft 1. januar 2005.</article></section></main></body></html>