<!DOCTYPE html><html lang="no"><head><title>Forskrift om endring i forskrift om bruk av arbeidsutstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-06-1120</dd><dt class="dokid">DokumentID</dt><dd class="dokid">LTI/forskrift/2004-07-06-1120</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1624</dd><dt class="dateInForce">I kraft fra</dt><dd class="dateInForce">2004-07-19</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-06-26-608</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§9</li><li>lov/1977-02-04-4/§12</li><li>lov/1977-02-04-4/§14</li><li>forskrift/1982-06-04-959</li></ul></dd><dt class="dateOfPublication">Kunngjort</dt><dd class="dateOfPublication">2004-07-16</dd><dt class="journalNumber">Journalnummer</dt><dd class="journalNumber">2004-0982</dd><dt class="titleShort">Korttittel</dt><dd class="titleShort">Endr. i forskrift om bruk av arbeidsutstyr</dd><dt class="title">Tittel</dt><dd class="title">Forskrift om endring i forskrift om bruk av arbeidsutstyr.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for arbeidstilsynet 6. juli 2004 med hjemmel i lov 4. februar 1977 nr. 4 om arbeidervern og arbeidsmiljø m.v. § 9 nr. 2, § 12 nr. 5 og § 14 siste ledd, jf. delegeringsvedtak 4. juni 1982 nr. 959. Jf. EØS-avtalen vedlegg XVIII nr. 10 (direktiv 2001/45/EF).</dd><dt class="refid">RefID</dt><dd class="refid">forskrift/2004-07-06-1120</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bruk av arbeidsutstyr.<ul class="tocSubUl"><li>I<ul class="tocSubUl"><li>§ 46A. Alminnelige bestemmelser</li><li>§ 46B. Bruk av stiger</li><li>§ 46C. Bruk av stillaser</li><li>§ 46D. Bruk av tau som atkomstvei og for å innta arbeidsstillinger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-06-1120" id="dokument"><h1>Forskrift om endring i forskrift om bruk av arbeidsutstyr.</h1><section class="section" data-name="kapI" id="kapittel-1" data-lovdata-URL="LTI/forskrift/2004-07-06-1120/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. juni 1998 nr. 608 om bruk av arbeidsutstyr gjøres følgende endringer:</article> <article class="defaultP" margin-top="true">§ 2 fjerde ledd skal lyde:</article><article class="legalP" id="kapittel-1-ledd-2">Med <i>bruk av arbeidsutstyr</i> menes arbeidsoperasjoner som igangsetting, stans, montering og demontering, transport, bruk, overvåking, ettersyn, reparasjon, vedlikehold, pass og renhold.</article> <article class="defaultP" margin-top="true">Nytt kapittel VII A skal lyde:</article><span class="futuretitle" id="kapittel-1-foreslåttittel-1">Kapittel VII A. Bruk av arbeidsutstyr til midlertidig arbeid i høyden</span><article class="futureLegalArticle" data-name="§46A" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 46A</span>. <span class="legalArticleTitle">Alminnelige bestemmelser</span></span><article class="marginIdArticle" id="kapittel-1-foreslåttparagraf-1-punkt-1"><span class="data-marginOriginalId">1.</span><span class="miscHeadline"><i>Valg av arbeidsutstyr</i></span><article class="legalP" id="kapittel-1-foreslåttparagraf-1-punkt-1-ledd-1">Arbeid i høyden skal utføres på en sikker måte og under egnede ergonomiske forhold fra en egnet overflate. Dersom dette ikke er mulig skal arbeidsgiver velge det arbeidsutstyret som er best egnet til å sikre og opprettholde trygge arbeidsforhold ved midlertidig arbeid i høyden.</article></article><article class="marginIdArticle" id="kapittel-1-foreslåttparagraf-1-punkt-2"><span class="data-marginOriginalId">2.</span><span class="miscHeadline"><i>Vernetiltak</i></span><article class="legalP" id="kapittel-1-foreslåttparagraf-1-punkt-2-ledd-1">Kollektive vernetiltak skal prioriteres framfor personlige vernetiltak.</article></article><article class="marginIdArticle" id="kapittel-1-foreslåttparagraf-1-punkt-3"><span class="data-marginOriginalId">3.</span><span class="miscHeadline"><i>Dimensjonering</i></span><article class="legalP" id="kapittel-1-foreslåttparagraf-1-punkt-3-ledd-1">Arbeidsutstyret skal være dimensjonert for arbeidet som skal utføres, og for forutsigbare belastninger, slik at arbeidstakerne kan forflytte seg uten fare.</article></article><article class="marginIdArticle" id="kapittel-1-foreslåttparagraf-1-punkt-4"><span class="data-marginOriginalId">4.</span><span class="miscHeadline"><i>Valg av atkomstvei</i></span><article class="legalP" id="kapittel-1-foreslåttparagraf-1-punkt-4-ledd-1">Den mest hensiktsmessige atkomstveien til midlertidige arbeidsplasser i høyden velges ut fra bl.a. følgende forhold:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-punkt-4-ledd-1-punkt-1"><article class="legalP" id="kapittel-1-foreslåttparagraf-1-punkt-4-ledd-1-punkt-1-ledd-1">hvor ofte arbeidstakerne forflytter seg,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-punkt-4-ledd-1-punkt-2"><article class="legalP" id="kapittel-1-foreslåttparagraf-1-punkt-4-ledd-1-punkt-2-ledd-1">atkomstveiens høyde og</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-punkt-4-ledd-1-punkt-3"><article class="legalP" id="kapittel-1-foreslåttparagraf-1-punkt-4-ledd-1-punkt-3-ledd-1">hvor lenge den er i bruk.</article></article></li></ul></article><article class="legalP" id="kapittel-1-foreslåttparagraf-1-punkt-4-ledd-2">Atkomstveien skal kunne brukes til evakuering i en nødsituasjon.</article><article class="legalP" id="kapittel-1-foreslåttparagraf-1-punkt-4-ledd-3">Forflytning mellom atkomstvei og arbeidsplattformer, stillasgulv eller gangbroer skal ikke medføre risiko for fall.</article></article><article class="marginIdArticle" id="kapittel-1-foreslåttparagraf-1-punkt-5"><span class="data-marginOriginalId">5.</span><span class="miscHeadline"><i>Kartlegging av farer og tiltak for å redusere risiko</i></span><article class="legalP" id="kapittel-1-foreslåttparagraf-1-punkt-5-ledd-1">Arbeidsgiver skal kartlegge farer og problemer og på denne måten vurdere hvilke risikoer som foreligger ved bruk av arbeidsutstyr.</article><article class="legalP" id="kapittel-1-foreslåttparagraf-1-punkt-5-ledd-2">På bakgrunn av risikovurderingen skal arbeidsgiver iverksette egnede tiltak for å redusere risikoen arbeidstakere utsettes for ved den typen arbeidsutstyr som skal brukes.</article><article class="legalP" id="kapittel-1-foreslåttparagraf-1-punkt-5-ledd-3">Ved behov skal det monteres sikringsinnretninger mot fall. Disse innretningene skal være utformet på en slik måte, og være så sterke, at de kan hindre eller stoppe fall og hindre at arbeidstakerne skades. Kollektive fallsikringsinnretninger kan kun opphøre på atkomststeder med stiger eller trapper.</article></article><article class="marginIdArticle" id="kapittel-1-foreslåttparagraf-1-punkt-6"><span class="data-marginOriginalId">6.</span><span class="miscHeadline"><i>Spesielle faremomenter</i></span><article class="legalP" id="kapittel-1-foreslåttparagraf-1-punkt-6-ledd-1">På steder med spesielle faremomenter, som trafikk, strømførende ledninger, rasfare og lignende, skal særlige sikringstiltak iverksettes før stillas og stige settes opp.</article></article><article class="marginIdArticle" id="kapittel-1-foreslåttparagraf-1-punkt-7"><span class="data-marginOriginalId">7.</span><span class="miscHeadline"><i>Midlertidig fjerning av kollektiv fallsikringsinnretning</i></span><article class="legalP" id="kapittel-1-foreslåttparagraf-1-punkt-7-ledd-1">Når det i forbindelse med utføringen av en bestemt arbeidsoppgave er nødvendig å midlertidig fjerne en kollektiv fallsikringsinnretning, skal det iverksettes effektive sikkerhetstiltak som kompenserer for dette. Arbeidsoppgaven kan ikke utføres før tiltakene er iverksatt. Når den bestemte arbeidsoppgaven er fullført, endelig eller midlertidig, skal den kollektive fallsikringsinnretningen settes opp igjen.</article></article><article class="marginIdArticle" id="kapittel-1-foreslåttparagraf-1-punkt-8"><span class="data-marginOriginalId">8.</span><span class="miscHeadline"><i>Værforhold</i></span><article class="legalP" id="kapittel-1-foreslåttparagraf-1-punkt-8-ledd-1">Midlertidig arbeid i høyden skal ikke utføres når værforholdene innebærer en risiko for arbeidstakernes sikkerhet og helse.</article></article></article><article class="futureLegalArticle" data-name="§46B" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 46B</span>. <span class="legalArticleTitle">Bruk av stiger</span></span><article class="marginIdArticle" id="kapittel-1-foreslåttparagraf-2-punkt-1"><span class="data-marginOriginalId">1.</span><span class="miscHeadline"><i>Adgang til å bruke stige</i></span><article class="legalP" id="kapittel-1-foreslåttparagraf-2-punkt-1-ledd-1">Stige skal fortrinnsvis brukes til atkomst.</article><article class="legalP" id="kapittel-1-foreslåttparagraf-2-punkt-1-ledd-2">Stiger kan brukes som arbeidsplattform ved utføring av arbeid i høyden når det på bakgrunn av en risikovurdering ikke vil være hensiktsmessig å bruke annet og sikrere arbeidsutstyr fordi<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-punkt-1-ledd-2-punkt-1"><article class="legalP" id="kapittel-1-foreslåttparagraf-2-punkt-1-ledd-2-punkt-1-ledd-1">risikoen er liten,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-punkt-1-ledd-2-punkt-2"><article class="legalP" id="kapittel-1-foreslåttparagraf-2-punkt-1-ledd-2-punkt-2-ledd-1">bruk av stigen er kortvarig og</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-punkt-1-ledd-2-punkt-3"><article class="legalP" id="kapittel-1-foreslåttparagraf-2-punkt-1-ledd-2-punkt-3-ledd-1">det foreligger forhold på arbeidsplassen som arbeidsgiveren ikke kan endre.</article></article></li></ul></article><article class="legalP" id="kapittel-1-foreslåttparagraf-2-punkt-1-ledd-3">Frittstående stiger som er høyere enn 6,0 meter skal ikke brukes. Kombistige skal ikke brukes i frittstående utførelse høyere enn 4,0 meter.</article></article><article class="marginIdArticle" id="kapittel-1-foreslåttparagraf-2-punkt-2"><span class="data-marginOriginalId">2.</span><span class="miscHeadline"><i>Sikker bruk av stige</i></span><article class="legalP" id="kapittel-1-foreslåttparagraf-2-punkt-2-ledd-1">Stiger skal oppstilles slik at de er stødige under bruk.</article><article class="legalP" id="kapittel-1-foreslåttparagraf-2-punkt-2-ledd-2">Stiger skal brukes slik at arbeidstakerne hele tiden har et sikkert grep og står støtt. Arbeidstakere som må bære noe mens de står på stige skal ha et sikkert grep.</article><article class="legalP" id="kapittel-1-foreslåttparagraf-2-punkt-2-ledd-3">Bærbare stiger skal hvile på et stabilt, bæredyktig og fast underlag i egnet størrelse slik at trinnene forblir vannrette. Stiger som henger skal festes på en sikker måte og, med unntak av taustiger, på en slik måte at de ikke kan forskyve seg eller begynne å svinge.</article></article><article class="marginIdArticle" id="kapittel-1-foreslåttparagraf-2-punkt-3"><span class="data-marginOriginalId">3.</span><span class="miscHeadline"><i>Sikring av stiger</i></span><article class="legalP" id="kapittel-1-foreslåttparagraf-2-punkt-3-ledd-1">Stiger skal så langt det er praktisk mulig, festes i toppen eller sikres på annen måte. Anliggende stige med større lengde enn 5 m skal alltid sikres før bruk.</article><article class="legalP" id="kapittel-1-foreslåttparagraf-2-punkt-3-ledd-2">Stige skal sikres mot utglidning, velting sidelengs eller bakover. Bærbare stiger skal hindres fra å skli under bruk ved å sikre de nedre eller øvre endeklossene eller ved å bruke en sklisikker innretning, eller på andre måter som er like effektive.</article></article><article class="marginIdArticle" id="kapittel-1-foreslåttparagraf-2-punkt-4"><span class="data-marginOriginalId">4.</span><span class="miscHeadline"><i>Atkomst fra stige</i></span><article class="legalP" id="kapittel-1-foreslåttparagraf-2-punkt-4-ledd-1">Ved atkomst fra stige skal stigen være tilstrekkelig mye høyere enn atkomstnivåets høyde, med mindre det er iverksatt andre tiltak som gjør at arbeidstakerne kan holde seg fast på en sikker måte. Stige som brukes som atkomst til tak eller avsats, skal rage minst 1,0 m over dette.</article><article class="legalP" id="kapittel-1-foreslåttparagraf-2-punkt-4-ledd-2">Når en stige skal brukes flere ganger som atkomst, skal den alltid sikres i toppen.</article></article><article class="marginIdArticle" id="kapittel-1-foreslåttparagraf-2-punkt-5"><span class="data-marginOriginalId">5.</span><span class="miscHeadline"><i>Stiger og skyvestiger som er satt sammen av flere deler</i></span><article class="legalP" id="kapittel-1-foreslåttparagraf-2-punkt-5-ledd-1">Stiger og skyvestiger som er satt sammen av flere deler, skal brukes slik at de ulike delene ikke kan forskyves i forhold til hverandre. Mobile stiger skal sikres før de tas i bruk.</article></article></article><article class="futureLegalArticle" data-name="§46C" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 46C</span>. <span class="legalArticleTitle">Bruk av stillaser</span></span><article class="marginIdArticle" id="kapittel-1-foreslåttparagraf-3-punkt-1"><span class="data-marginOriginalId">1.</span><span class="miscHeadline"><i>Styrke- og stabilitetsberegning</i></span><article class="legalP" id="kapittel-1-foreslåttparagraf-3-punkt-1-ledd-1">Dersom dimensjonsberegningen for det aktuelle stillaset ikke er tilgjengelig eller ikke inneholder informasjon om de planlagte oppstillingene, skal det gjøres en styrke- og stabilitetsberegning, med mindre stillaset monteres i henhold til en allment anerkjent standardmodell.</article></article><article class="marginIdArticle" id="kapittel-1-foreslåttparagraf-3-punkt-2"><span class="data-marginOriginalId">2.</span><span class="miscHeadline"><i>Veiledning for montering, bruk og demontering</i></span><article class="legalP" id="kapittel-1-foreslåttparagraf-3-punkt-2-ledd-1">En kvalifisert person i forhold til det valgte stillasets kompleksitet skal utarbeide en veiledning for montering, bruk og demontering. Veiledningen kan utformes som en generell plan, med utfyllende og detaljerte opplysninger om det aktuelle stillaset.</article></article><article class="marginIdArticle" id="kapittel-1-foreslåttparagraf-3-punkt-3"><span class="data-marginOriginalId">3.</span><span class="miscHeadline"><i>Instrukser</i></span><article class="legalP" id="kapittel-1-foreslåttparagraf-3-punkt-3-ledd-1">Arbeidsgiver for stillasmontører skal sørge for at monteringsveiledning sammen med skriftlig arbeidsinstruks blir gitt montørene. Andre arbeidsgivere som skal bruke stillaset, skal sørge for at arbeidstakerne får nødvendige instrukser for bruk av stillas.</article><article class="legalP" id="kapittel-1-foreslåttparagraf-3-punkt-3-ledd-2">Krav om å bruke egnet personlig verneutstyr under monteringsarbeid, skal nevnes særskilt.</article></article><article class="marginIdArticle" id="kapittel-1-foreslåttparagraf-3-punkt-4"><span class="data-marginOriginalId">4.</span><span class="miscHeadline"><i>Atkomst og sikker bruk</i></span><article class="legalP" id="kapittel-1-foreslåttparagraf-3-punkt-4-ledd-1">Stillas skal ha sikker, bekvem og hensiktsmessig atkomst. Det skal gis tilstrekkelig plass for brukere, verktøy og materialer. Arbeidet skal kunne utføres i arbeidsstillinger som ikke gir uheldige fysiske belastninger.</article><article class="legalP" id="kapittel-1-foreslåttparagraf-3-punkt-4-ledd-2">Ved kortvarige arbeider kan stige brukes som atkomst. Den skal være forsvarlig festet. Der atkomst til gulv høyere enn 3,5 m er tilnærmet vertikal stige, skal den være utstyrt med ryggbøyle fra 2,5 m.</article><article class="legalP" id="kapittel-1-foreslåttparagraf-3-punkt-4-ledd-3">Arbeidstakerne skal kunne bevege seg uten risiko for å henge fast i eller støte mot innstikkende eller nedhengende stillasdeler eller gjenstander på stillaset.</article></article><article class="marginIdArticle" id="kapittel-1-foreslåttparagraf-3-punkt-5"><span class="data-marginOriginalId">5.</span><span class="miscHeadline"><i>Stabilitet</i></span><article class="legalP" id="kapittel-1-foreslåttparagraf-3-punkt-5-ledd-1">Stillaset skal være stabilt.</article></article><article class="marginIdArticle" id="kapittel-1-foreslåttparagraf-3-punkt-6"><span class="data-marginOriginalId">6.</span><span class="miscHeadline"><i>Fundamentering</i></span><article class="legalP" id="kapittel-1-foreslåttparagraf-3-punkt-6-ledd-1">Stillas skal være solid understøttet. Det skal benyttes underlagsplanker eller lignende med tilstrekkelig stor bæreflate til at trykket mot underlaget ikke blir for stort.</article><article class="legalP" id="kapittel-1-foreslåttparagraf-3-punkt-6-ledd-2">Der det forekommer setninger etter at stillaset er satt opp, skal dette straks kompenseres for ved oppforing eller ved bruk av justerbare ben.</article></article><article class="marginIdArticle" id="kapittel-1-foreslåttparagraf-3-punkt-7"><span class="data-marginOriginalId">7.</span><span class="miscHeadline"><i>Forankring</i></span><article class="legalP" id="kapittel-1-foreslåttparagraf-3-punkt-7-ledd-1">Stillas som ikke er konstruert for å være frittstående eller hengende, skal forankres ved å feste eller stage stillaset i en stiv konstruksjon (vegg) eller i bakken. Stillas skal ha tilstrekkelig med forankringer, slik at det sikres mot velting eller utknekking.</article><article class="legalP" id="kapittel-1-foreslåttparagraf-3-punkt-7-ledd-2">Forankringene skal festes i spirene/rammene så nær knutepunktene med lengdebjelkene (eventuelt horisontalavstiverne) som mulig.</article><article class="legalP" id="kapittel-1-foreslåttparagraf-3-punkt-7-ledd-3">Forankringene skal kunne oppta både strekk og trykk.</article><article class="legalP" id="kapittel-1-foreslåttparagraf-3-punkt-7-ledd-4">Det skal vanligvis plasseres en forankringsrekke i høyde med de øverste lengdebjelkene.</article></article><article class="marginIdArticle" id="kapittel-1-foreslåttparagraf-3-punkt-8"><span class="data-marginOriginalId">8.</span><span class="miscHeadline"><i>Avstivning</i></span><article class="legalP" id="kapittel-1-foreslåttparagraf-3-punkt-8-ledd-1">Stillas skal avstives med diagonalstag eller tilsvarende både i horisontalplan og i vertikalplan i tverr- og lengderetningene.</article></article><article class="marginIdArticle" id="kapittel-1-foreslåttparagraf-3-punkt-9"><span class="data-marginOriginalId">9.</span><span class="miscHeadline"><i>Tiltak mot utglidning</i></span><article class="legalP" id="kapittel-1-foreslåttparagraf-3-punkt-9-ledd-1">De bærende delene i stillaset skal sikres mot utglidning, enten ved at de festes til underlaget, utstyres med en sklisikker innretning eller på andre, like effektive måter, og den belastede overflaten skal ha tilstrekkelig bæreevne.</article></article><article class="marginIdArticle" id="kapittel-1-foreslåttparagraf-3-punkt-10"><span class="data-marginOriginalId">10.</span><span class="miscHeadline"><i>Flytende underlag</i></span><article class="legalP" id="kapittel-1-foreslåttparagraf-3-punkt-10-ledd-1">Ved bygging av stillas på flytende underlag som dokkflåter, lektere mv., skal det vises særlig aktsomhet.</article><article class="legalP" id="kapittel-1-foreslåttparagraf-3-punkt-10-ledd-2">Det skal ikke fortøyes i stillas på flytende konstruksjon.</article></article><article class="marginIdArticle" id="kapittel-1-foreslåttparagraf-3-punkt-11"><span class="data-marginOriginalId">11.</span><span class="miscHeadline"><i>Stillasgulv</i></span><article class="legalP" id="kapittel-1-foreslåttparagraf-3-punkt-11-ledd-1">Stillasgulvenes dimensjoner, form og plassering skal være tilpasset arbeidets karakter og den belastning arbeidet medfører, og bidra til at arbeid og forflytning kan skje på en sikker måte.</article><article class="legalP" id="kapittel-1-foreslåttparagraf-3-punkt-11-ledd-2">Stillasgulvene skal monteres slik at de enkelte bestanddelene ikke kan forskyve seg ved normal bruk. Det skal ikke forekomme noen farlige mellomrom mellom de deler som utgjør stillasgulvet og de loddrette, kollektive fallsikringsinnretningene.</article><article class="legalP" id="kapittel-1-foreslåttparagraf-3-punkt-11-ledd-3">Stillasgulv skal fastgjøres forsvarlig til stillaskonstruksjonen og være uten vippeender. Det skal være jevnt, sklisikkert og tilstrekkelig tett, slik at materialer, verktøy o.l. ikke kan falle gjennom gulvet. Det skal ha tilstrekkelig stivhet for å sikre tilfredsstillende arbeidsforhold og trygghet. Utsparinger skal være sikret ved rekkverk eller solid tildekking.</article></article><article class="marginIdArticle" id="kapittel-1-foreslåttparagraf-3-punkt-12"><span class="data-marginOriginalId">12.</span><span class="miscHeadline"><i>Skilting og fysisk avgrensing</i></span><article class="legalP" id="kapittel-1-foreslåttparagraf-3-punkt-12-ledd-1">Stillas skal ha et varig og lett synlig skilt med opplysninger om eier, stillasbygger, arbeidsgiver og tillatte laster.</article><article class="legalP" id="kapittel-1-foreslåttparagraf-3-punkt-12-ledd-2">Når enkelte deler av et stillas ikke er ferdige til bruk, for eksempel under montering, demontering eller endringer, skal disse delene merkes med varselskilt i henhold til bestemmelsene i forskrift 6. oktober 1994 nr. 972 om sikkerhetsskilting og signalgivning på arbeidsplassen, og på en egnet måte avgrenses fysisk for å hindre atkomst til det farlige området.</article><article class="legalP" id="kapittel-1-foreslåttparagraf-3-punkt-12-ledd-3">Stillas som ikke er prefabrikkert og med høyeste gulv mindre enn 5 m over underlaget, samt stiger bygd på stedet og kortere enn 5 m, unntas fra denne paragrafs første ledd.</article></article><article class="marginIdArticle" id="kapittel-1-foreslåttparagraf-3-punkt-13"><span class="data-marginOriginalId">13.</span><span class="miscHeadline"><i>Tiltak ved demontering eller endring av stillas</i></span><article class="legalP" id="kapittel-1-foreslåttparagraf-3-punkt-13-ledd-1">Det skal iverksettes nødvendige tiltak slik at demontering eller endring av stillas kan skje på en forsvarlig måte.</article></article><article class="marginIdArticle" id="kapittel-1-foreslåttparagraf-3-punkt-14"><span class="data-marginOriginalId">14.</span><span class="miscHeadline"><i>Opplæring og krav om tilsyn av kvalifisert person</i></span><article class="legalP" id="kapittel-1-foreslåttparagraf-3-punkt-14-ledd-1">Montering, demontering eller store endringer av stillaser skal skje bare under tilsyn av en kvalifisert person og av arbeidstakere som har fått nødvendig teoretisk og praktisk opplæring i arbeidet som skal utføres. Personen som har tilsynet og de berørte arbeidstakerne skal ha tilgang til veiledningen nevnt i nr. 2 og eventuelle instruksjoner i den.</article><article class="legalP" id="kapittel-1-foreslåttparagraf-3-punkt-14-ledd-2">Opplæringen skal særlig ta hensyn til mulige faremomenter som arbeidet kan medføre og særlig til følgende forhold:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-punkt-14-ledd-2-punkt-1"><article class="legalP" id="kapittel-1-foreslåttparagraf-3-punkt-14-ledd-2-punkt-1-ledd-1">forståelse av planer for montering, demontering eller endringer av det aktuelle stillaset,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-punkt-14-ledd-2-punkt-2"><article class="legalP" id="kapittel-1-foreslåttparagraf-3-punkt-14-ledd-2-punkt-2-ledd-1">sikkerhet ved montering, demontering eller endringer av det aktuelle stillaset,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-punkt-14-ledd-2-punkt-3"><article class="legalP" id="kapittel-1-foreslåttparagraf-3-punkt-14-ledd-2-punkt-3-ledd-1">tiltak for å redusere fallrisikoen for personer og gjenstander,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-punkt-14-ledd-2-punkt-4"><article class="legalP" id="kapittel-1-foreslåttparagraf-3-punkt-14-ledd-2-punkt-4-ledd-1">sikkerhetstiltak i tilfelle væromslag som kan virke negativt inn på sikkerheten til det aktuelle stillaset,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-punkt-14-ledd-2-punkt-5"><article class="legalP" id="kapittel-1-foreslåttparagraf-3-punkt-14-ledd-2-punkt-5-ledd-1">tillatte belastninger,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-punkt-14-ledd-2-punkt-6"><article class="legalP" id="kapittel-1-foreslåttparagraf-3-punkt-14-ledd-2-punkt-6-ledd-1">all annen risiko som ovennevnte montering, demontering eller endring kan medføre.</article></article></li></ul></article><article class="legalP" id="kapittel-1-foreslåttparagraf-3-punkt-14-ledd-3">For at arbeidsgiver skal kunne sette arbeidstaker til selvstendig arbeid med stillasbygging høyere enn 5 m, skal han påse at arbeidstaker har:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-punkt-14-ledd-3-punkt-1"><article class="legalP" id="kapittel-1-foreslåttparagraf-3-punkt-14-ledd-3-punkt-1-ledd-1">minst 6 måneders praksis i virksomhet som nytter stillas i arbeidet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-punkt-14-ledd-3-punkt-2"><article class="legalP" id="kapittel-1-foreslåttparagraf-3-punkt-14-ledd-3-punkt-2-ledd-1">36 timers teoretisk opplæring og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-punkt-14-ledd-3-punkt-3"><article class="legalP" id="kapittel-1-foreslåttparagraf-3-punkt-14-ledd-3-punkt-3-ledd-1">72 timers praktisk øvelse.</article></article></li></ul></article><article class="legalP" id="kapittel-1-foreslåttparagraf-3-punkt-14-ledd-4">Opplæringen skal omfatte forholdene i andre ledd bokstavene a)-f). Minst tre av de mest aktuelle av følgende typer stillas skal gjennomgås i opplæringen: trestillas, rør- og koblingstillas, systemstillas, knektestillas, rullestillas, bukkestillas, eller hengestillas med oppheng. Faremomenter og offentlige bestemmelser for de forskjellige konstruksjoner skal gjennomgås. Arbeidstaker under opplæring kan bare montere eller demontere stillas høyere enn 5 m, når vedkommende er underlagt tilsyn i nødvendig utstrekning. Ved stillasarbeid til vanns, flytting av hengestillas og ved andre stillasarbeid som byr på spesielle faremomenter eller er av spesiell vanskelighetsgrad, skal stillasarbeider som er under opplæring alltid arbeide under tilsyn av erfaren stillasbygger.</article></article><article class="marginIdArticle" id="kapittel-1-foreslåttparagraf-3-punkt-15"><span class="data-marginOriginalId">15.</span><span class="miscHeadline"><i>Kontroll</i></span><article class="legalP" id="kapittel-1-foreslåttparagraf-3-punkt-15-ledd-1">Arbeidsgiver skal sørge for kontroll av stillas før det tas i bruk. Så lenge det er i bruk, skal det kontrolleres med jevne mellomrom avpasset etter forholdene. Etter uvær og når andre forhold kan ha virket inn på stabilitet og styrke, skal stillaset alltid kontrolleres før det igjen tas i bruk. Også når stillaset har vært ute av bruk i en uke eller mer, skal kontroll gjennomføres. Arbeidsgiveren skal påse at kontrollen blir gjennomført på en faglig tilfredsstillende måte. Feil eller mangler ved stillaset skal rettes før det tas i bruk.</article></article><article class="marginIdArticle" id="kapittel-1-foreslåttparagraf-3-punkt-16"><span class="data-marginOriginalId">16.</span><span class="miscHeadline"><i>Rapport</i></span><article class="legalP" id="kapittel-1-foreslåttparagraf-3-punkt-16-ledd-1">Arbeidsgiver skal sørge for at det skrives rapport om kontroll av stillas med gulv høyere enn 5 m over underlaget. Rapporten skal undertegnes av den som har utført kontrollen. Den skal inneholde opplysninger om hvem som foretar kontroll, vedkommendes arbeidsgiver, leverandør og eventuelt utleier. Den skal også inneholde tekniske opplysninger og opplysninger om de mangler som er funnet.</article><article class="legalP" id="kapittel-1-foreslåttparagraf-3-punkt-16-ledd-2">Rapporten skal være tilgjengelig for alle arbeidsgivere og arbeidstakere som skal bruke stillaset. Den skal til enhver tid være tilgjengelig for Arbeidstilsynets inspektør.</article></article><article class="marginIdArticle" id="kapittel-1-foreslåttparagraf-3-punkt-17"><span class="data-marginOriginalId">17.</span><span class="miscHeadline"><i>Vedlikehold</i></span><article class="legalP" id="kapittel-1-foreslåttparagraf-3-punkt-17-ledd-1">Stillaskomponenter må lett kunne rengjøres og vedlikeholdes. Skader som kan føre til brudd skal kontrolleres.</article><article class="legalP" id="kapittel-1-foreslåttparagraf-3-punkt-17-ledd-2">Etter hver gangs bruk skal alle komponenter kontrolleres og sorteres. Materialer og utstyr som ved kontrollen ikke er tilfredstillende, skal merkes tydelig eller gjøres ubrukelige for stillasformål. Komponenter som er skadet, skal repareres før de lagres sammen med brukbart materiell.</article></article><article class="marginIdArticle" id="kapittel-1-foreslåttparagraf-3-punkt-18"><span class="data-marginOriginalId">18.</span><span class="miscHeadline"><i>Rullestillas</i></span><article class="legalP" id="kapittel-1-foreslåttparagraf-3-punkt-18-ledd-1">Rullestillas skal bare brukes på fast, jevnt og horisontalt underlag, slik at stabiliteten er betryggende under flytting og bruk.</article><article class="legalP" id="kapittel-1-foreslåttparagraf-3-punkt-18-ledd-2">Rullestillas skal ha innretning som hindrer bevegelse av stillaset når det brukes. Hjul på rullestillas skal ikke kunne løsne utilsiktet. Ved bruk skal alle hjul ha god kontakt med underlaget, hvis stillaset ikke er løftet opp av støttelabber.</article><article class="legalP" id="kapittel-1-foreslåttparagraf-3-punkt-18-ledd-3">Rullestillas skal flyttes på forsvarlig måte. Opphold på rullestillas under flytting er ikke tillatt. Før flytting skal gjenstander på stillaset fjernes eller sikres mot å falle ned.</article></article></article><article class="futureLegalArticle" data-name="§46D" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 46D</span>. <span class="legalArticleTitle">Bruk av tau som atkomstvei og for å innta arbeidsstillinger</span></span><article class="marginIdArticle" id="kapittel-1-foreslåttparagraf-4-punkt-1"><span class="data-marginOriginalId">1.</span><span class="miscHeadline"><i>Vilkår for å bruke tau som atkomstvei og for å innta arbeidsstillinger</i></span><article class="legalP" id="kapittel-1-foreslåttparagraf-4-punkt-1-ledd-1">Tau kan brukes som atkomstvei og for å innta arbeidsstillinger når det framgår av risikovurderingen at<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-4-punkt-1-ledd-1-punkt-1"><article class="legalP" id="kapittel-1-foreslåttparagraf-4-punkt-1-ledd-1-punkt-1-ledd-1">arbeidet kan utføres på en sikker måte, og</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-punkt-1-ledd-1-punkt-2"><article class="legalP" id="kapittel-1-foreslåttparagraf-4-punkt-1-ledd-1-punkt-2-ledd-1">det ikke vil være hensiktsmessig å bruke annet, sikrere arbeidsutstyr.</article></article></li></ul></article><article class="legalP" id="kapittel-1-foreslåttparagraf-4-punkt-1-ledd-2">Følgende tiltak skal iverksettes ved bruk av tau:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-punkt-1-ledd-2-punkt-1"><article class="legalP" id="kapittel-1-foreslåttparagraf-4-punkt-1-ledd-2-punkt-1-ledd-1">Tausystemet skal omfatte minst to tau med separate fester. Det ene tauet brukes til atkomst, nedstigning og støtte (arbeidstau) og det andre til sikkerhet (sikkerhetstau).</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-punkt-1-ledd-2-punkt-2"><article class="legalP" id="kapittel-1-foreslåttparagraf-4-punkt-1-ledd-2-punkt-2-ledd-1">Arbeidstakerne skal være utstyrt med og bruke en egnet sele, som skal være festet til sikkerhetstauet.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-punkt-1-ledd-2-punkt-3"><article class="legalP" id="kapittel-1-foreslåttparagraf-4-punkt-1-ledd-2-punkt-3-ledd-1">Arbeidstauet skal være utstyrt med en innretning for sikker opp- og nedstigning samt et automatisk låsesystem som hindrer brukeren i å falle dersom vedkommende mister kontrollen over bevegelsene sine.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-4-punkt-1-ledd-2-punkt-4"><article class="legalP" id="kapittel-1-foreslåttparagraf-4-punkt-1-ledd-2-punkt-4-ledd-1">Sikkerhetstauet skal ha bevegelig fallsikringsutstyr som følger arbeidstakerens bevegelser.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-4-punkt-1-ledd-2-punkt-5"><article class="legalP" id="kapittel-1-foreslåttparagraf-4-punkt-1-ledd-2-punkt-5-ledd-1">Verktøy og annet utstyr som arbeidstakerne bruker, skal være sikret til arbeidstakernes seler eller arbeidssete eller på en annen, egnet måte.</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-4-punkt-1-ledd-2-punkt-6"><article class="legalP" id="kapittel-1-foreslåttparagraf-4-punkt-1-ledd-2-punkt-6-ledd-1">Arbeidet skal nøye planlegges og overvåkes slik at arbeidstakere kan få øyeblikkelig hjelp i en nødsituasjon.</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-4-punkt-1-ledd-2-punkt-7"><article class="legalP" id="kapittel-1-foreslåttparagraf-4-punkt-1-ledd-2-punkt-7-ledd-1">Arbeidstakerne skal i henhold til bestemmelsene i § 10 få nødvendig opplæring, øvelse og instruksjon i arbeidet som skal gjøres, herunder særlig om framgangsmåter under redningsarbeid.</article></article></li></ul></article></article><article class="marginIdArticle" id="kapittel-1-foreslåttparagraf-4-punkt-2"><span class="data-marginOriginalId">2.</span><span class="miscHeadline"><i>Unntak fra kravet om å bruke to tau</i></span><article class="legalP" id="kapittel-1-foreslåttparagraf-4-punkt-2-ledd-1">Dersom arbeidsgiver etter en risikovurdering finner at bruken av to tau vil gjøre arbeidet farligere, kan det brukes ett tau. Arbeidsgiver skal iverksette egnede tiltak som ivaretar sikkerheten til arbeidstakerne.</article></article><article class="marginIdArticle" id="kapittel-1-foreslåttparagraf-4-punkt-3"><span class="data-marginOriginalId">3.</span><span class="miscHeadline"><i>Bruk av arbeidssete</i></span><article class="legalP" id="kapittel-1-foreslåttparagraf-4-punkt-3-ledd-1">Arbeidsgiver skal foreta en risikovurdering av om det er nødvendig å utstyre tauet med et arbeidssete med egnet utstyr. Risikovurderingen skal særlig ta hensyn til arbeidets varighet og de ergonomiske belastningene ved bruk av tau som atkomstvei og for å innta arbeidsstillinger.</article></article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-07-06-1120/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 19. juli 2004.</article></section></main></body></html>