<!DOCTYPE html><html lang="no"><head><title>Forskrift om endring i forskrift om gjenvinning og behandling av avfall (avfallsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-13-1127</dd><dt class="dokid">DokumentID</dt><dd class="dokid">LTI/forskrift/2004-07-13-1127</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1643</dd><dt class="dateInForce">I kraft fra</dt><dd class="dateInForce">2004-07-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-930</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§31</li><li>lov/1981-03-13-6/§33</li><li>forskrift/1983-07-08-1245</li></ul></dd><dt class="dateOfPublication">Kunngjort</dt><dd class="dateOfPublication">2004-07-23</dd><dt class="journalNumber">Journalnummer</dt><dd class="journalNumber">2004-1017</dd><dt class="titleShort">Korttittel</dt><dd class="titleShort">Endr. i avfallsforskriften</dd><dt class="title">Tittel</dt><dd class="title">Forskrift om endring i forskrift om gjenvinning og behandling av avfall (avfallsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 13. juli 2004 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 31 og § 33, jf. delegeringsvedtak 8. juli 1983 nr. 1245.</dd><dt class="refid">RefID</dt><dd class="refid">forskrift/2004-07-13-1127</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om gjenvinning og behandling av avfall (avfallsforskriften).<ul class="tocSubUl"><li>I<ul class="tocSubUl"><li>§ 14-1. Formål</li><li>§ 14-2. Definisjoner</li><li>§ 14-3. Plikter for produsenter</li><li>§ 14-4. Plikter for kjøper av isolerglassruter</li><li>§ 14-5. Rapportering</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-13-1127" id="dokument"><h1>Forskrift om endring i forskrift om gjenvinning og behandling av avfall (avfallsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2004-07-13-1127/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 930 om gjenvinning og behandling av avfall (avfallsforskriften) gjøres følgende endring:</article> <article class="defaultP" margin-top="true">Nytt kapittel 14 skal lyde:</article><span class="futuretitle" id="kapittel-1-foreslåttittel-1">Kapittel 14. Kasserte PCB-holdige isolerglassruter</span><article class="legalP" data-text-size="small" id="kapittel-1-ledd-2">Fastsatt med hjemmel i lov 13. mars 1981 nr. 6 om vern mot forurensninger og om avfall (Forurensningsloven) § 31 og § 33.</article><article class="futureLegalArticle" data-name="§14-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 14-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med bestemmelsene i dette kapitlet er å legge til rette for at alle kasserte PCB-holdige isolerglassruter blir samlet inn og behandlet forsvarlig, jf. kapittel 11 om farlig avfall.</article></article><article class="futureLegalArticle" data-name="§14-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 14-2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I dette kapitlet menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Isolerglassruter;</i> fabrikkfremstilte to- eller flerglass ruter med tørr luft eller spesielle gassblandinger mellom glassene, med tett forsegling langs kantene.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>PCB-holdige isolerglassruter;</i> isolerglassruter som anses som farlig avfall i henhold til kapittel 11 om farlig avfall, som følge av at de inneholder PCB.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Produsent;</i> enhver aktør som importerer eller i Norge produserer isolerglassruter til det norske markedet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Kjøper</i>; enhver aktør gjennom hele verdikjeden som yrkesmessig eller privat kjøper isolerglassruter.</article></article></li></ul></article></article><article class="futureLegalArticle" data-name="§14-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 14-3</span>. <span class="legalArticleTitle">Plikter for produsenter</span></span><article class="legalP" id="kapittel-1-foreslåttparagraf-3-ledd-1">Produsenter har plikt til å sørge for at enhver avfallsbesitter kan levere kasserte PCB-holdige isolerglassruter til forsvarlig behandling mot et vederlag som ikke overstiger normalpris for levering av isolerglassruter uten PCB til vanlige avfallsmottak. Produsenten må dekke merkostnadene utover dette. Statens forurensningstilsyn fastsetter for tre år om gangen hva som anses som maksimal normalpris for levering av isolerglassruter uten PCB, jf. vedlegg 1 til dette kapitlet.</article><article class="legalP" id="kapittel-1-foreslåttparagraf-3-ledd-2">Produsenter har også plikt til å sørge for tilstrekkelig informasjon til avfallsbesitter om at PCB-holdige isolerglassruter inngår i et system for retur og forsvarlig behandling og hvor de kan leveres.</article><article class="legalP" id="kapittel-1-foreslåttparagraf-3-ledd-3">Produsenter skal uoppfordret informere sine kunder om hvilke ruter som kan tenkes å inneholde PCB.</article><article class="legalP" id="kapittel-1-foreslåttparagraf-3-ledd-4">Pliktene for hver produsent omfatter den forholdsmessige andel av kasserte PCB-holdige isolerglassruter som tilsvarer vedkommendes markedsandel for isolerglassruter til det norske markedet.</article><article class="legalP" id="kapittel-1-foreslåttparagraf-3-ledd-5">Produsenter skal dekke sine forpliktelser gjennom deltagelse i et retursystem som er godkjent av Statens forurensningstilsyn eller den Miljøverndepartementet bemyndiger. Kriterier for godkjenning av retursystem er gitt i vedlegg 1 til dette kapitlet.</article><article class="legalP" id="kapittel-1-foreslåttparagraf-3-ledd-6">Produsenter skal uoppfordret informere og dokumentere overfor sine kunder om hvilket retursystem de deltar i.</article></article><article class="futureLegalArticle" data-name="§14-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 14-4</span>. <span class="legalArticleTitle">Plikter for kjøper av isolerglassruter</span></span><article class="legalP" id="kapittel-1-foreslåttparagraf-4-ledd-1">Den som kjøper mer enn 200 isolerglassruter per år, må etterspørre og kunne dokumentere at produsenten er deltager i et godkjent retursystem for PCB-holdige isolerglassruter.</article></article><article class="futureLegalArticle" data-name="§14-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 14-5</span>. <span class="legalArticleTitle">Rapportering</span></span><article class="legalP" id="kapittel-1-foreslåttparagraf-5-ledd-1">Godkjente returselskap skal årlig rapportere til Statens forurensningstilsyn eller den Miljøverndepartementet bemyndiger om mengder kasserte PCB-holdige isolerglassruter som er innsamlet og behandlet i samsvar med § 14-3. Statens forurensningstilsyn eller den Miljøverndepartementet bemyndiger kan fastsette nærmere retningslinjer om hvordan rapporteringen skal skje.</article></article><span class="futuretitle" id="kapittel-1-foreslåttittel-2">Vedlegg 1</span> <article class="defaultP" margin-top="true"><i>A. Kriterier for godkjent retursystem</i></article><article class="legalP" id="kapittel-1-ledd-3">For å kunne godkjennes må retursystemet:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">Være landsdekkende og i samsvar med § 14-3. Systemet skal kunne være effektivt senest 3 md. etter at godkjenningen er gitt.</article></article></li><li data-li-identifier="2." data-name="2."><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">Dokumentere medlemskapskriterier som sikrer alle produsenter deltakelse på like vilkår. Det skal være mulig for engangsprodusenter å være medlem i returordningen.</article></article></li><li data-li-identifier="3." data-name="3."><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">Dokumentere et system for å beregne deltakernes markedsandel, og innbyrdes fordeling av kostnader i samsvar med § 14-3.</article></article></li><li data-li-identifier="4." data-name="4."><article class="listArticle" id="kapittel-1-ledd-3-punkt-4"><article class="legalP" id="kapittel-1-ledd-3-punkt-4-ledd-1">Være uten økonomisk formål. Det skal ikke utbetales overskudd eller utbytte til eierne av et returselskap.</article></article></li><li data-li-identifier="5." data-name="5."><article class="listArticle" id="kapittel-1-ledd-3-punkt-5"><article class="legalP" id="kapittel-1-ledd-3-punkt-5-ledd-1">Dokumentere avtalefestet behandlingsløsning for innsamlede isolerglassruter som sikrer at: <ul class="defaultList"><li data-li-identifier="-" data-name="-"><article class="listArticle" id="kapittel-1-ledd-3-punkt-5-ledd-1-punkt-1"><article class="legalP" id="kapittel-1-ledd-3-punkt-5-ledd-1-punkt-1-ledd-1">Rutene kommer til behandlingsanlegg som har nødvendig tillatelse til å ta imot dette etter lov 13. mars 1981 nr. 6 om forurensninger og om avfall og kapittel 11 om farlig avfall.</article></article></li><li data-li-identifier="-" data-name="-"><article class="listArticle" id="kapittel-1-ledd-3-punkt-5-ledd-1-punkt-2"><article class="legalP" id="kapittel-1-ledd-3-punkt-5-ledd-1-punkt-2-ledd-1">PCB i avfallet er uskadeliggjort senest innen 12 md. fra innsamlingstidspunktet.</article></article></li></ul></article></article></li><li data-li-identifier="6." data-name="6."><article class="listArticle" id="kapittel-1-ledd-3-punkt-6"><article class="legalP" id="kapittel-1-ledd-3-punkt-6-ledd-1">Dokumentere at det gis tilstrekkelig informasjon til potensielle avfallsbesittere om hvor PCB-holdige isolerglassruter kan leveres og at vinduene inngår i et system for sikker håndtering av PCB.</article></article></li></ul></article><article class="legalP" id="kapittel-1-ledd-4">Ved godkjennelsen av returselskapet kan SFT fastsette ytterligere vilkår, herunder krav om tilstrekkelig finansiell sikkerhet.</article> <article class="defaultP" margin-top="true"><i>B. Maksimal normalpris for levering av isolerglassruter</i></article><article class="legalP" id="kapittel-1-ledd-5">Maksimal normalpris for levering av isolerglassruter i 2004–2007 er kr 1100,- per tonn.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-07-13-1127/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft straks.</article></section></main></body></html>