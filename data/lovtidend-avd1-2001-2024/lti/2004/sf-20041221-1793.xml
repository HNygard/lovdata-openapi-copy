<!DOCTYPE html><html lang="no"><head><title>Forskrift om stiftelsesloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-21-1793</dd><dt class="dokid">DokumentID</dt><dd class="dokid">LTI/forskrift/2004-12-21-1793</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 17 s 2549</dd><dt class="dateInForce">I kraft fra</dt><dd class="dateInForce">2005-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-59/§7</li><li>lov/2001-06-15-59/§61</li><li>forskrift/2004-11-19-1490</li></ul></dd><dt class="dateOfPublication">Kunngjort</dt><dd class="dateOfPublication">2005-01-05</dd><dt class="journalNumber">Journalnummer</dt><dd class="journalNumber">2004-1573</dd><dt class="titleShort">Korttittel</dt><dd class="titleShort">Forskrift til stiftelsesloven</dd><dt class="title">Tittel</dt><dd class="title">Forskrift om stiftelsesloven.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 21. desember 2004 med hjemmel i lov 15. juni 2001 nr. 59 om stiftelser (stiftelsesloven) § 7 tredje ledd og § 61 bokstav h, jf. delegeringsvedtak 19. november 2004 nr. 1490.</dd><dt class="refid">RefID</dt><dd class="refid">forskrift/2004-12-21-1793</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stiftelsesloven.<ul class="tocSubUl"><li>§ 1. Stiftelsestilsynet</li><li>§ 2. Registrering av stiftelser</li><li>§ 3. Gebyr ved registrering</li><li>§ 4. Årlig avgift</li><li>§ 5. Overgang fra registrering hos fylkesmannen til registrering i Stiftelsesregisteret</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-21-1793" id="dokument"><h1>Forskrift om stiftelsesloven.</h1><article class="legalArticle" data-lovdata-URL="LTI/forskrift/2004-12-21-1793/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Stiftelsestilsynet</span></h2><article class="legalP" id="paragraf-1-ledd-1">Stiftelsestilsynet har de oppgaver som følger av stiftelsesloven § 7. Stiftelsestilsynets kompetanse etter loven legges til Lotteri- og stiftelsestilsynet.</article></article><article class="legalArticle" data-lovdata-URL="LTI/forskrift/2004-12-21-1793/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering av stiftelser</span></h2><article class="legalP" id="paragraf-2-ledd-1">Alle stiftelser skal registreres i Stiftelsesregisteret i samsvar med reglene i stiftelsesloven. Stiftelsesregisteret er et tilknyttet register til Enhetsregisteret, jf. enhetsregisterloven § 2 første ledd bokstav b nr. 3. Alle stiftelser skal også registreres i Enhetsregisteret i samsvar med reglene i enhetsregisterloven.</article><article class="legalP" id="paragraf-2-ledd-2">Næringsdrivende stiftelser skal i tillegg registreres i Foretaksregisteret, jf. foretaksregisterloven § 2-1 første ledd nr. 4, i samsvar med reglene i foretaksregisterloven.</article><article class="legalP" id="paragraf-2-ledd-3">Nærmere regler om samordning av registreringen og kontrollen av opplysninger registrene imellom fastsettes i fellesskap av Stiftelsestilsynet, Enhetsregisteret og Foretaksregisteret.</article></article><article class="legalArticle" data-lovdata-URL="LTI/forskrift/2004-12-21-1793/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr ved registrering</span></h2><article class="legalP" id="paragraf-3-ledd-1">Gebyr etter bestemmelsen her tilfaller staten ved Stiftelsestilsynet.</article><article class="legalP" id="paragraf-3-ledd-2">For første gangs registrering i Stiftelsesregisteret skal det betales gebyr. Gebyret innbetales etterskuddsvis. Nærmere regler om innbetalingen kan fastsettes av Stiftelsestilsynet.</article><article class="legalP" id="paragraf-3-ledd-3">Gebyret fastsettes slik:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">Stiftelser som ved opprettelsen har en egenkapital fra kr 100.000 til kr 199.999, skal betale kr 750 i gebyr.</article></article></li><li data-li-identifier="b)" data-name="b)"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">Stiftelser som ved opprettelsen har en egenkapital fra kr 200.000 til kr 499.999, skal betale kr 1.200 i gebyr.</article></article></li><li data-li-identifier="c)" data-name="c)"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">Stiftelser som ved opprettelsen har en egenkapital fra kr 500.000 til kr 999.999, skal betale kr 2.000 i gebyr.</article></article></li><li data-li-identifier="d)" data-name="d)"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">Stiftelser som ved opprettelsen har en egenkapital på kr 1.000.000 eller mer skal betale kr 3.500 i gebyr.</article></article></li></ul></article><article class="legalP" id="paragraf-3-ledd-4">Næringsdrivende stiftelser som skal betale gebyr til Foretaksregisteret i medhold av foretaksregisterloven § 4-1 tredje ledd, er fritatt for gebyr. Det samme gjelder stiftelser som var registrert i Enhetsregisteret før lovens ikrafttredelse.</article></article><article class="legalArticle" data-lovdata-URL="LTI/forskrift/2004-12-21-1793/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Årlig avgift</span></h2><article class="legalP" id="paragraf-4-ledd-1">Avgifter etter bestemmelsen her tilfaller staten ved Stiftelsestilsynet.</article><article class="legalP" id="paragraf-4-ledd-2">Alle stiftelser som pr. 1. januar er registrert i Stiftelsesregisteret, skal betale en årlig avgift. Dette gjelder likevel ikke stiftelser som har en egenkapital på under kr 100.000.</article><article class="legalP" id="paragraf-4-ledd-3">Avgiften fastsettes slik<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">Stiftelser som har en egenkapital fra kr 100.000 til kr 199.999, skal betale kr 500 i årlig avgift.</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">Stiftelser som har en egenkapital fra kr 200.000 til kr 499.999, skal betale kr 750 i årlig avgift.</article></article></li><li data-li-identifier="c)" data-name="c)"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">Stiftelser som har en egenkapital fra kr 500.000 til kr 999.999, skal betale kr 1.250 i årlig avgift.</article></article></li><li data-li-identifier="d)" data-name="d)"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">Stiftelser som har en egenkapital på kr 1.000.000 eller mer, skal betale kr 3.500 i årlig avgift.</article></article></li></ul></article><article class="legalP" id="paragraf-4-ledd-4">Ved fastsettelsen av avgiften skal egenkapitalen slik den fremgår av sist innsendte regnskaper til Regnskapsregisteret legges til grunn. For nyregistrerte stiftelser skal egenkapitalen slik den fremgår av åpningsbalansen som nevnt i stiftelsesloven § 12 annet ledd legges til grunn for avgiftsberegningen inntil egenkapitalen fremgår av regnskaper innsendt til Regnskapsregisteret.</article><article class="legalP" id="paragraf-4-ledd-5">Avgiften forfaller til betaling 15. mars. Dersom fristen utløper på en lørdag, søndag eller helligdag, utskytes fristen til nærmest påfølgende virkedag som ikke er lørdag. Avgiften anses betalt i rett tid dersom innbetalingen er stemplet av bank, postkontor eller registerføreren innen fristens utløp. Avgiften skal innbetales til den bankkonto som registerføreren bestemmer.</article><article class="legalP" id="paragraf-4-ledd-6">Ved elektronisk betaling av avgift skal kundeidentifikasjon (KID) oppgis sammen med betalingsoppdraget til betalerens bank. Betalingsformidlere skal avvise elektroniske betalingsoppdrag for avgift dersom det ikke er oppgitt gyldig kundeidentifikasjon (KID).</article><article class="legalP" id="paragraf-4-ledd-7">Nærmere regler om innbetalingen kan fastsettes av Stiftelsestilsynet.</article><article class="legalP" id="paragraf-4-ledd-8">For avgift som ikke er betalt i rett tid, betales renter i samsvar med lov 17. desember 1976 nr. 100 om renter ved forsinket betaling m.m. Rentene beregnes fra forfallsdag og inntil betaling skjer. Rentebeløp under kr 50 innkreves ikke.</article><article class="legalP" id="paragraf-4-ledd-9">Stiftelser som i strid med bestemmelsen i stiftelsesloven § 61 bokstav c ikke er meldt til Stiftelsestilsynet innen 31. desember 2006, skal likevel ilegges avgift som nevnt i denne paragrafen fra 1. januar 2007.</article><article class="legalP" id="paragraf-4-ledd-10">Der melding til Stiftelsesregisteret skjer etter reglene i § 5 tredje ledd, skal det svares avgift som nevnt i denne paragrafen fra mottakelsen av begjæringen eller meldingen. Avgift svares fra og med det året begjæringen er mottatt.</article></article><article class="legalArticle" data-lovdata-URL="LTI/forskrift/2004-12-21-1793/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overgang fra registrering hos fylkesmannen til registrering i Stiftelsesregisteret</span></h2><article class="legalP" id="paragraf-5-ledd-1">Før en stiftelse er meldt til Stiftelsestilsynet etter stiftelsesloven § 61 bokstav c gjelder følgende regler for stiftelsen:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">En stiftelse som er registrert i fylkesmannens register over stiftelser etter lov 23. mai 1980 nr. 11 om stiftelser m.m, skal fortsette å være registrert i dette registeret.</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Endringer i meldte opplysninger skal meldes til fylkesmannen etter lov 23. mai 1980 nr. 11 om stiftelser m.m.</article></article></li></ul></article><article class="legalP" id="paragraf-5-ledd-2">Fylkesmannen skal gi Stiftelsestilsynet de opplysninger som er nødvendige for at Stiftelsestilsynet skal kunne utføre sine oppgaver etter loven.</article><article class="legalP" id="paragraf-5-ledd-3">Dersom en stiftelse som nevnt i første ledd, begjærer Stiftelsestilsynet om å treffe vedtak med hjemmel i lov 15. juni 2001 nr. 59 om stiftelser, skal stiftelsen samtidig med at det fremsettes slik begjæring meldes til Stiftelsestilsynet etter lovens § 61 bokstav c, selv om toårsfristen i bestemmelsen ikke er utløpt. Det samme gjelder ved melding om forhøyelse av grunnkapitalen etter stiftelsesloven § 16 tredje ledd og ved melding om nedsetting av grunnkapitalen etter stiftelsesloven § 17 tredje ledd.</article><article class="legalP" id="paragraf-5-ledd-4">Stiftelsestilsynet kan fastsette at stiftelser som ikke er meldt til Stiftelsesregisteret innen toårsfristen etter stiftelsesloven § 61 bokstav c, skal innføres i Stiftelsesregisteret med de opplysninger som er registrert i fylkesmannens register eller Enhetsregisteret. Opplysningene skal om mulig først forelegges stiftelsen til uttalelse innen en bestemt frist, og det skal gis varsel om at de vil bli registrert dersom det ikke blir gitt opplysninger om at de er uriktige.</article></article><article class="legalArticle" data-lovdata-URL="LTI/forskrift/2004-12-21-1793/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften gjelder fra 1. januar 2005.</article></article></main></body></html>