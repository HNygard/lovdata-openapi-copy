<!DOCTYPE html><html lang="no"><head><title>Forskrift om tilskudd i form av prisnedskrivning til industrielt bearbeidede jordbruksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-21-1821</dd><dt class="dokid">DokumentID</dt><dd class="dokid">LTI/forskrift/2004-12-21-1821</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 17 s 2616</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-30-702</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2005-01-06</dd><dt class="lastupdated">Rettet</dt><dd class="lastupdated">2005-01-13 (vedlegg 2)</dd><dt class="journalNumber">Journalnummer</dt><dd class="journalNumber">2004-1519</dd><dt class="titleShort">Korttittel</dt><dd class="titleShort">Forskrift om prisnedskriving for jordbruksvarer</dd><dt class="title">Tittel</dt><dd class="title">Forskrift om tilskudd i form av prisnedskrivning til industrielt bearbeidede jordbruksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 21. desember 2004 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2004-12-21-1821</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd i form av prisnedskrivning til industrielt bearbeidede jordbruksvarer.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Generelle vilkår</li><li>§ 4. Resept</li><li>§ 5. Søknad</li><li>§ 6. Opplysningsplikt</li><li>§ 7. Kontroll</li><li>§ 8. Retting</li><li>§ 9. Tilbakeholdelse</li><li>§ 10. Avkorting</li><li>§ 11. Utestenging</li><li>§ 12. Morarente</li><li>§ 13. Dispensasjon</li><li>§ 14. Klage</li><li>§ 15. Ikrafttredelse</li><li>Vedlegg 1.</li><li>Vedlegg 2. Ferdigvarer som omfattes av ordningen med prisnedskriving (PNS)</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-21-1821" id="dokument"><h1>Forskrift om tilskudd i form av prisnedskrivning til industrielt bearbeidede jordbruksvarer.</h1><article class="legalArticle" data-lovdata-URL="LTI/forskrift/2004-12-21-1821/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å bidra til at norsk næringsmiddelindustri kan produsere og levere industrielt bearbeidede jordbruksprodukter basert på bruk av norske jordbruksråvarer.</article></article><article class="legalArticle" data-lovdata-URL="LTI/forskrift/2004-12-21-1821/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tilskudd i form av prisnedskrivning til virksomheter som selger industrielt bearbeidede jordbruksvarer med innhold av norske jordbruksråvarer som omfattes av vedlegg 1 til denne forskriften.</article></article><article class="legalArticle" data-lovdata-URL="LTI/forskrift/2004-12-21-1821/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår</span></h2><article class="legalP" id="paragraf-3-ledd-1">Tilskudd kan gis på grunnlag av innhold av tilskuddsberettigede norskproduserte jordbruksråvarer i produksjon av de ferdigvarer som fremgår av vedlegg 2 til denne forskriften, og etter de satser som gjelder på det tidspunkt varen regnes som solgt fra produsent.</article><article class="legalP" id="paragraf-3-ledd-2">Ferdigvarene skal være egnet til menneskeføde.</article></article><article class="legalArticle" data-lovdata-URL="LTI/forskrift/2004-12-21-1821/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Resept</span></h2><article class="legalP" id="paragraf-4-ledd-1">Før det kan søkes om tilskudd etter denne forskriften, skal virksomhetens resepter på ferdigvarer være godkjent av Statens landbruksforvaltning. Reseptene skal angi forbruk av jordbruksråvarer i ferdigvaren og svinn skal spesifiseres. Statens landbruksforvaltning kan kreve at det uten vederlag fremlegges vareprøver i forbindelse med slik godkjenning.</article><article class="legalP" id="paragraf-4-ledd-2">Statens landbruksforvaltning kan fastsette maksimumsgrenser for tilskuddsberettiget innhold av jordbruksråvarer i reseptene og svinn. Dersom Statens landbruksforvaltning finner det hensiktsmessig, kan det anvendes standardresepter som grunnlag for tilskuddsberegningen.</article></article><article class="legalArticle" data-lovdata-URL="LTI/forskrift/2004-12-21-1821/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad</span></h2><article class="legalP" id="paragraf-5-ledd-1">For å oppnå rett til tilskudd etter denne forskriften, må virksomheten sende søknad med dokumentasjon til Statens landbruksforvaltning innen utgangen av kalendermåneden etter den måned som salget fant sted.</article><article class="legalP" id="paragraf-5-ledd-2">Det kan etter begrunnet søknad innrømmes forlenget søknadsfrist. Slik søknad skal være sendt Statens landbruksforvaltning innen utløpet av den ordinære søknadsfristen etter første ledd.</article><article class="legalP" id="paragraf-5-ledd-3">Statens landbruksforvaltning kan fastsette krav til søknadens innhold og form.</article><article class="legalP" id="paragraf-5-ledd-4">For sent innkommet søknad avslås.</article></article><article class="legalArticle" data-lovdata-URL="LTI/forskrift/2004-12-21-1821/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt</span></h2><article class="legalP" id="paragraf-6-ledd-1">Statens landbruksforvaltning kan kreve de opplysninger som er nødvendige for å behandle søknader, og for å kunne forvalte ordningen på en tilfredsstillende måte. I den forbindelse kan Statens landbruksforvaltning kreve at opplysningene bekreftes av revisor. Likeledes kan det kreves at revisor godkjenner virksomhetens økonomisystemer.</article><article class="legalP" id="paragraf-6-ledd-2">Statens landbruksforvaltning kan kreve prognoser over forventet salg. Prognosene skal være basert på de til enhver tid mest oppdaterte data som virksomheten er i besittelse av.</article><article class="legalP" id="paragraf-6-ledd-3">Generelle krav til dokumentasjon og prognoser fastsettes av Statens landbruksforvaltning.</article></article><article class="legalArticle" data-lovdata-URL="LTI/forskrift/2004-12-21-1821/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Statens landbruksforvaltning kan utføre fysisk kontroll av varer. Statens landbruksforvaltning kan også utføre stedlig kontroll av forretningspapirer og annet som kan ha betydning for beregning og utbetaling av tilskudd hos virksomheter som har mottatt eller søkt om tilskudd etter denne forskriften. Virksomheten plikter å yte bistand ved slik kontroll.</article><article class="legalP" id="paragraf-7-ledd-2">Kontroll kan skje i samarbeid med andre offentlige myndigheter.</article></article><article class="legalArticle" data-lovdata-URL="LTI/forskrift/2004-12-21-1821/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Retting</span></h2><article class="legalP" id="paragraf-8-ledd-1">Statens landbruksforvaltning kan rette feil i utbetalt tilskudd, enten ved etterbetaling eller ved krav om tilbakebetaling fra virksomheten. Etterbetaling til virksomheten foretas likevel bare dersom tilskuddsmottakeren godtgjør at vedkommende var i aktsom god tro med hensyn til feilutbetalingens årsak.</article><article class="legalP" id="paragraf-8-ledd-2">Krav som følger av denne forskriften kan motregnes i senere tilskuddsutbetalinger til virksomheten.</article></article><article class="legalArticle" data-lovdata-URL="LTI/forskrift/2004-12-21-1821/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakeholdelse</span></h2><article class="legalP" id="paragraf-9-ledd-1">Dersom virksomheten handler eller har handlet i strid med denne forskriften, eller i medhold av forskriften, kan hele eller deler av tilskuddet holdes tilbake inntil forholdet er rettet.</article></article><article class="legalArticle" data-lovdata-URL="LTI/forskrift/2004-12-21-1821/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avkorting</span></h2><article class="legalP" id="paragraf-10-ledd-1">Dersom virksomheten uaktsomt eller forsettlig overtrer bestemmelser i denne forskriften, eller i medhold av forskriften, kan hele eller deler av tilskudd som tilfaller virksomheten avkortes.</article><article class="legalP" id="paragraf-10-ledd-2">Som overtredelse etter første ledd regnes også at virksomheten i søknad om tilskudd eller på annen måte har gitt feil eller ufullstendige opplysninger.</article><article class="legalP" id="paragraf-10-ledd-3">Ved fastsettelse av avkortingsbeløpet skal det bl.a. tas hensyn til graden av skyld utvist av virksomheten, overtredelsens varighet og størrelsen på det urettmessige beløp virksomheten har eller kunne ha mottatt som følge av overtredelsen.</article></article><article class="legalArticle" data-lovdata-URL="LTI/forskrift/2004-12-21-1821/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utestenging</span></h2><article class="legalP" id="paragraf-11-ledd-1">Dersom virksomheten grovt uaktsomt eller forsettlig overtrer bestemmelsene i denne forskriften, eller vilkår satt i medhold av denne, kan virksomheten utestenges fra ordningen i inntil tre år regnet fra vedtakstidspunktet.</article></article><article class="legalArticle" data-lovdata-URL="LTI/forskrift/2004-12-21-1821/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Morarente</span></h2><article class="legalP" id="paragraf-12-ledd-1">Til differansen mellom beløp som virksomheten har mottatt og redusert tilskudd som følge av vedtak om tilbakebetaling etter § 8 første ledd eller avkorting etter § 10, kan det legges til rente tilsvarende gjeldende morarente. Dersom mottakeren ikke var i aktsom god tro om utbetalingen, kan slik rente kreves fra utbetalingstidspunktet for det urettmessige tilskuddet.</article></article><article class="legalArticle" data-lovdata-URL="LTI/forskrift/2004-12-21-1821/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-13-ledd-1">Statens landbruksforvaltning kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2004-12-21-1821/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" id="paragraf-14-ledd-1">Enkeltvedtak fattet i medhold av denne forskriften kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2004-12-21-1821/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Denne forskriften trer i kraft 1. januar 2005. Fra samme tid oppheves forskrift 30. juni 2000 nr. 702 om tilskudd i form av prisnedskrivning til industrielt bearbeidede jordbruksvarer.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2004-12-21-1821/KAPITTEL_1"><h2>Vedlegg 1.</h2><article class="legalP" id="kapittel-1-ledd-1">Det kan utbetales tilskudd i form av prisnedskrivning for følgende jordbruksråvarer:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Melk<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Egg<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">Potet<sup class="footnotereference" data-footnotereferencevalue="3" data-unique-footnote-counter="3">3</sup></article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">Korn</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-5"><article class="legalP" id="kapittel-1-ledd-1-punkt-5-ledd-1">Stivelse</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-6"><article class="legalP" id="kapittel-1-ledd-1-punkt-6-ledd-1">Kjøtt<sup class="footnotereference" data-footnotereferencevalue="4" data-unique-footnote-counter="4">4</sup></article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-7"><article class="legalP" id="kapittel-1-ledd-1-punkt-7-ledd-1">Frukt</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-8"><article class="legalP" id="kapittel-1-ledd-1-punkt-8-ledd-1">Bær</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-9"><article class="legalP" id="kapittel-1-ledd-1-punkt-9-ledd-1">Vegetabilske oljer og fettstoffer.</article></article></li></ul></article><article class="legalP" id="kapittel-1-ledd-2">Det kan også utbetales tilskudd for avledede produkt av disse jordbruksråvarene.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Melkeprodukter unntatt ost og smør. For tollvarenr. 19.01.2097, 19.05.9010 og 19.05.9021 omfatter PNS også ost. For tollvarenr. 18.06.3100, 18.06.3200 og 18.06.9010 omfatter PNS også råvaren smørolje.</article><article class="footnote" data-name="2" data-unique-footnote-counter="2"><span class="footnoteLabel">2</span> Eggeplommepulver, heleggpulver og heleggmasse.</article><article class="footnote" data-name="3" data-unique-footnote-counter="3"><span class="footnoteLabel">3</span> Poteter, potetstivelse, mel og flak av poteter.</article><article class="footnote" data-name="4" data-unique-footnote-counter="4"><span class="footnoteLabel">4</span> Storfekjøttsortering 14%, svinekjøttsortering 23%, fårekjøttsortering 25% og hønsekjøtt er støtteberettiget for alle varenumre.</article></footer></section><section class="section" data-name="vedlegg2" id="kapittel-2" data-lovdata-URL="LTI/forskrift/2004-12-21-1821/KAPITTEL_2"><h2>Vedlegg 2. Ferdigvarer som omfattes av ordningen med prisnedskriving (PNS)</h2><article class="defaultP"><table><tbody><tr><td data-text-align="left" data-vertical-align="top">Kapittel 16<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Det kan søkes om tilskudd for majones og remulade som inngår i ferdigvarer som klassifiseres under kapittel 16</td></tr><tr><td data-text-align="left" data-vertical-align="top">17.04.1000</td><td data-text-align="left" data-vertical-align="top">Tyggegummi</td></tr><tr><td data-text-align="left" data-vertical-align="top">17.04.9010</td><td data-text-align="left" data-vertical-align="top">Marsipanmasse</td></tr><tr><td data-text-align="left" data-vertical-align="top">17.04.9091</td><td data-text-align="left" data-vertical-align="top">Karameller</td></tr><tr><td data-text-align="left" data-vertical-align="top">17.04.9092</td><td data-text-align="left" data-vertical-align="top">Sukkertøy/Drops</td></tr><tr><td data-text-align="left" data-vertical-align="top">17.04.9099</td><td data-text-align="left" data-vertical-align="top">Sukkervarer, ellers</td></tr><tr><td data-text-align="left" data-vertical-align="top">18.06.3100</td><td data-text-align="left" data-vertical-align="top">Sjokolade m. fyll</td></tr><tr><td data-text-align="left" data-vertical-align="top">18.06.3200</td><td data-text-align="left" data-vertical-align="top">Sjokolade u. fyll</td></tr><tr><td data-text-align="left" data-vertical-align="top">18.06.9010</td><td data-text-align="left" data-vertical-align="top">Annen sjokolade</td></tr><tr><td data-text-align="left" data-vertical-align="top">18.06.9090<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Sjokoladepålegg, sjokoladedrikk og sjokolademousse</td></tr><tr><td data-text-align="left" data-vertical-align="top">19.01.1010</td><td data-text-align="left" data-vertical-align="top">Barnemat; av melk</td></tr><tr><td data-text-align="left" data-vertical-align="top">19.01.1090</td><td data-text-align="left" data-vertical-align="top">Barnemat; ellers</td></tr><tr><td data-text-align="left" data-vertical-align="top">19.01.2010</td><td data-text-align="left" data-vertical-align="top">Kakemiks, beholdere inntil 2 kg</td></tr><tr><td data-text-align="left" data-vertical-align="top">19.01.2091</td><td data-text-align="left" data-vertical-align="top">Kakemiks, beholdere 2 kg eller mer</td></tr><tr><td data-text-align="left" data-vertical-align="top">19.01.2097<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Pizza<sup class="footnotereference" data-footnotereferencevalue="3" data-unique-footnote-counter="3">3</sup></td></tr><tr><td data-text-align="left" data-vertical-align="top">19.01.2098<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Andre kake- eller bakerimiks i tørr form</td></tr><tr><td data-text-align="left" data-vertical-align="top">19.01.2098<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Glutenfri, laktoseredusert diettmat<sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">19.01.9099<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Iskremblandinger<sup class="footnotereference" data-footnotereferencevalue="2" data-unique-footnote-counter="2">2</sup></td></tr><tr><td data-text-align="left" data-vertical-align="top">19.01.9099<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Glutenfri, laktoseredusert diettmat<sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">19.01.9099<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Bakerimiks</td></tr><tr><td data-text-align="left" data-vertical-align="top">19.02.1100</td><td data-text-align="left" data-vertical-align="top">Ukokt pasta m/egg</td></tr><tr><td data-text-align="left" data-vertical-align="top">19.02.1900</td><td data-text-align="left" data-vertical-align="top">Ukokt pasta u/egg</td></tr><tr><td data-text-align="left" data-vertical-align="top">19.02.2091</td><td data-text-align="left" data-vertical-align="top">Fylt pasta med mindre enn 20% kjøtt, kokt</td></tr><tr><td data-text-align="left" data-vertical-align="top">19.02.2099</td><td data-text-align="left" data-vertical-align="top">Fylt pasta med mindre enn 20% kjøtt, ukokt</td></tr><tr><td data-text-align="left" data-vertical-align="top">19.02.3001</td><td data-text-align="left" data-vertical-align="top">Annen pasta, kokt</td></tr><tr><td data-text-align="left" data-vertical-align="top">19.02.3009</td><td data-text-align="left" data-vertical-align="top">Annen pasta, ellers</td></tr><tr><td data-text-align="left" data-vertical-align="top">19.05.2000</td><td data-text-align="left" data-vertical-align="top">Honningkake o.l.<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.3100</td><td data-text-align="left" data-vertical-align="top">Søte kjeks og småkaker<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.3200</td><td data-text-align="left" data-vertical-align="top">Vafler og vaffelkjeks<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.9010</td><td data-text-align="left" data-vertical-align="top">Pizza med kjøtt<sup class="footnotereference" data-footnotereferencevalue="3" data-unique-footnote-counter="3">3</sup></td></tr><tr><td data-text-align="left" data-vertical-align="top">19.05.9021</td><td data-text-align="left" data-vertical-align="top">Pizza uten kjøtt<sup class="footnotereference" data-footnotereferencevalue="3" data-unique-footnote-counter="3">3</sup></td></tr><tr><td data-text-align="left" data-vertical-align="top">19.05.9031</td><td data-text-align="left" data-vertical-align="top">Andre kaker<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.9033</td><td data-text-align="left" data-vertical-align="top">Wienerbrød o.l.<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.9034</td><td data-text-align="left" data-vertical-align="top">Kjeks, herunder saltkringler og saltstenger<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.9092<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Unntatt brød og brødvarer<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top">19.05.9098<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Annet bakverk<sup class="footnotereference" data-footnotereferencevalue="5" data-unique-footnote-counter="10">5</sup></td></tr><tr><td data-text-align="left" data-vertical-align="top"><br />Kapittel 20<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top"><br />Det kan søkes om tilskudd for majones og remulade som inngår i ferdigvarer som klassifiseres under kapittel 20</td></tr><tr><td data-text-align="left" data-vertical-align="top">21.02.3000</td><td data-text-align="left" data-vertical-align="top">Tilberedt bakepulver</td></tr><tr><td data-text-align="left" data-vertical-align="top">21.03.9010</td><td data-text-align="left" data-vertical-align="top">Majones/remulade</td></tr><tr><td data-text-align="left" data-vertical-align="top">21.03.9099</td><td data-text-align="left" data-vertical-align="top">Sauser/dressinger<sup class="footnotereference" data-footnotereferencevalue="4" data-unique-footnote-counter="4">4</sup></td></tr><tr><td data-text-align="left" data-vertical-align="top">21.04.10</td><td data-text-align="left" data-vertical-align="top">Supper og buljong</td></tr><tr><td data-text-align="left" data-vertical-align="top">21.04.2001</td><td data-text-align="left" data-vertical-align="top">Homogeniserte næringsmidler bestemt for barn</td></tr><tr><td data-text-align="left" data-vertical-align="top">21.05</td><td data-text-align="left" data-vertical-align="top">Spiseis<sup class="footnotereference" data-footnotereferencevalue="2" data-unique-footnote-counter="2">2</sup></td></tr><tr><td data-text-align="left" data-vertical-align="top">21.06.9090<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Næringsmidler for barn</td></tr><tr><td data-text-align="left" data-vertical-align="top">21.06.9090<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Stuinger og gryteretter</td></tr><tr><td data-text-align="left" data-vertical-align="top">21.06.9090<sup class="footnotereference" data-footnotereferencevalue="*" data-unique-footnote-counter="5">*</sup></td><td data-text-align="left" data-vertical-align="top">Glutenfri, laktoseredusert diettmat<sup class="footnotereference" data-footnotereferencevalue="1" data-unique-footnote-counter="1">1</sup></td></tr></tbody></table></article><article class="legalP" id="kapittel-2-ledd-1">Det gjøres oppmerksom på at varebetegnelsene ikke er helt identiske med varebetegnelsene i tolltariffen.</article><footer class="footnotes"><article class="footnote" data-name="*" data-unique-footnote-counter="5"><span class="footnoteLabel">*</span> Tollvarenummeret omfatter også andre ferdigvarer som ikke omfattes av ordningen med prisnedskrivning (PNS).</article><article class="footnote" data-name="1" data-unique-footnote-counter="6"><span class="footnoteLabel">1</span> Prisnedskrivningen er begrenset til salg til cøliakere og andre som får utskrevet laktoseredusert diettmat.</article><article class="footnote" data-name="2" data-unique-footnote-counter="7"><span class="footnoteLabel">2</span> Prisnedskrivningen gjelder også smør.</article><article class="footnote" data-name="3" data-unique-footnote-counter="8"><span class="footnoteLabel">3</span> Prisnedskrivningen gjelder for råvarer (meieriråvarer, kjøtt) til industrielt fremstilt pizza. Industrielt fremstilt pizza defineres som pizza omsatt til detaljist som frossen eller kjølt vare. Prisnedskrivningen utbetales til produsenten av pizza.</article><article class="footnote" data-name="4" data-unique-footnote-counter="9"><span class="footnoteLabel">4</span> Gjelder også sauser i sammensatte retter der det komplette produktet hører under annet varenummer.</article><article class="footnote" data-name="5" data-unique-footnote-counter="10"><span class="footnoteLabel">5</span> Gjelder langtidsholdbare bakverk. Med langtidsholdbar menes med holdbarhetsdato minst 5 døgn etter produksjonstidspunktet, angitt ved «siste forbruksdag», «best før» eller «best før utgangen av», på emballasje, dokumenter, skilt eller etiketter av enhver art som følger, eller som viser til næringsmidlet.</article></footer></section></main></body></html>