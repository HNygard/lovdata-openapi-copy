<!DOCTYPE html><html lang="no"><head><title>Forskrift om erstatning etter offentlig pålegg som følge av planteskadegjørere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-01-09-169</dd><dt class="dokid">DokumentID</dt><dd class="dokid">LTI/forskrift/2004-01-09-169</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 2 s 278</dd><dt class="dateInForce">I kraft fra</dt><dd class="dateInForce">2004-01-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-02-12-211</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§22</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2004-01-27</dd><dt class="journalNumber">Journalnummer</dt><dd class="journalNumber">2004-0170</dd><dt class="titleShort">Korttittel</dt><dd class="titleShort">Forskrift om erstatning pga. planteskadegjørere</dd><dt class="title">Tittel</dt><dd class="title">Forskrift om erstatning etter offentlig pålegg som følge av planteskadegjørere.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 9. januar 2004 med hjemmel i lov av 19. desember 2003 nr. 124 om matproduksjon og mattrygghet mv. (matloven) § 22, jf. delegeringsvedtak av 19. desember 2003 nr. 1790.</dd><dt class="refid">RefID</dt><dd class="refid">forskrift/2004-01-09-169</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning etter offentlig pålegg som følge av planteskadegjørere.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår</li><li>§ 4. Administrasjon</li></ul></li><li>Kapittel II. Erstatningen<ul class="tocSubUl"><li>§ 5. Erstatningsberettigede tapsposter og beregningsgrunnlag</li><li>§ 6. Støtte til omlegging til annen produksjon</li><li>§ 7. Egenandel</li><li>§ 8. Reduksjon av erstatning og avslag på søknad</li></ul></li><li>Kapittel III. Innsending og behandling av søknad<ul class="tocSubUl"><li>§ 9. Søknadsskjema</li><li>§ 10. Søknadsfrist</li><li>§ 11. Kontroll av søknad</li><li>§ 12. Behandling av søknad</li><li>§ 13. Utbetaling</li><li>§ 14. Avkorting ved regelverksbrudd</li><li>§ 15. Avkorting ved feilopplysninger</li><li>§ 16. Beregning og innkreving av avkortingsbeløp mv.</li></ul></li><li>Kapittel IV. Avsluttende bestemmelser<ul class="tocSubUl"><li>§ 17. Dispensasjon</li><li>§ 18. Klage</li><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-01-09-169" id="dokument"><h1>Forskrift om erstatning etter offentlig pålegg som følge av planteskadegjørere.</h1><section class="section" data-name="kapI" id="kapittel-1" data-lovdata-URL="LTI/forskrift/2004-01-09-169/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2004-01-09-169/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne erstatningsordningen er å gi økonomisk støtte for tap forårsaket av offentlig pålegg gitt for å motvirke og hindre spredning av planteskadegjørere.</article></article><article class="legalArticle" data-lovdata-URL="LTI/forskrift/2004-01-09-169/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder offentlig pålegg gitt med hjemmel i lov av 19. desember 2003 nr. 124 om matproduksjon og mattrygghet mv., med tilhørende forskrift om planter og tiltak mot planteskadegjørere, § 4 – § 6 og § 40.</article></article><article class="legalArticle" data-lovdata-URL="LTI/forskrift/2004-01-09-169/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h3><article class="legalP" id="kapittel-1-paragraf-3-ledd-1">Foretak som er registrert som merverdiavgiftspliktig etter lov av 19. juni 1969 nr. 66 om merverdiavgift § 28 og leverer årsoppgave som landbruksforetak etter samme lov § 31 har rett til tilskudd etter denne forskriften.</article></article><article class="legalArticle" data-lovdata-URL="LTI/forskrift/2004-01-09-169/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Administrasjon</span></h3><article class="legalP" id="kapittel-1-paragraf-4-ledd-1">Denne erstatningsordningen administreres av Statens landbruksforvaltning.</article><article class="legalP" id="kapittel-1-paragraf-4-ledd-2">Statens landbruksforvaltning kan gi tilskudd til utredningsarbeid, planlegging og informasjon for å effektivisere saksbehandlingen.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-01-09-169/KAPITTEL_2"><h2>Kapittel II. Erstatningen</h2><article class="legalArticle" data-lovdata-URL="LTI/forskrift/2004-01-09-169/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Erstatningsberettigede tapsposter og beregningsgrunnlag</span></h3><article class="legalP" id="kapittel-2-paragraf-1-ledd-1">Følgende tapsposter inngår:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Planter og plantemateriale erstattes med beregnet verdi på det tidspunkt pålegget ble gitt, fastsatt på grunnlag av dokumenterte oppgaver.</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Destruerte redskaper/maskiner, annet materiell og inventar erstattes med salgsverdien. Desinfiserte redskaper/maskiner som ikke lenger kan nyttiggjøres av foretaket erstattes med differansen mellom beregnet salgsverdi før og etter påleggstidspunktet.</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Nødvendig materiell til gjennomføring av pålagte tiltak erstattes etter dokumenterte oppgaver.</article></article></li><li data-li-identifier="4." data-name="4."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">Utgifter til arbeid som blir utført av foretakets arbeidstakere i tilknytning til gjennomføring av pålegget, erstattes etter en sats fastsatt av Statens landbruksforvaltning. Utgifter til arbeid utført av andre erstattes etter dokumenterte oppgaver.</article></article></li></ul></article><article class="legalP" id="kapittel-2-paragraf-1-ledd-2">Foretaket skal melde fra til fylkesmannen før pålagte tiltak iverksettes, og er selv ansvarlig for å dokumentere tap. De dokumenterte tapene må være realistiske og ikke overstige kostnadsnivået i markedet.</article></article><article class="legalArticle" data-lovdata-URL="LTI/forskrift/2004-01-09-169/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Støtte til omlegging til annen produksjon</span></h3><article class="legalP" id="kapittel-2-paragraf-2-ledd-1">Dersom hele arealet foretaket disponerer er karantenelagt i minst 10 år og det foreligger strenge restriksjoner i driftsopplegget, gis det støtte til omlegging til annen produksjon. Støtten gis for de to første årene etter pålegget ble gitt. Satsen er kr 500,- per dekar og år.</article></article><article class="legalArticle" data-lovdata-URL="LTI/forskrift/2004-01-09-169/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Egenandel</span></h3><article class="legalP" id="kapittel-2-paragraf-3-ledd-1">Foretaket skal selv dekke en egenandel på 15% av det samlede erstatningsberettigede tap, jf. § 5.</article><article class="legalP" id="kapittel-2-paragraf-3-ledd-2">Tap som etter fratrekk av egenandelen, utgjør mindre enn kr 5.000, erstattes ikke.</article><article class="legalP" id="kapittel-2-paragraf-3-ledd-3">Egenandel bortfaller dersom midlertidig pålegg senere oppheves.</article></article><article class="legalArticle" data-lovdata-URL="LTI/forskrift/2004-01-09-169/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Reduksjon av erstatning og avslag på søknad</span></h3><article class="legalP" id="kapittel-2-paragraf-4-ledd-1">Erstatningen kan reduseres eller søknaden kan avslås dersom:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">Foretaket ikke følger opp offentlig pålegg.</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">Foretaket ikke så godt som mulig begrenser tap som følge av pålegget.</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">Foretaket ikke blir drevet på en jord-/hagebruksfaglig forsvarlig måte.</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">Foretaket ikke har gjort det som må forventes for å forebygge smitte og skade.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-01-09-169/KAPITTEL_3"><h2>Kapittel III. Innsending og behandling av søknad</h2><article class="legalArticle" data-lovdata-URL="LTI/forskrift/2004-01-09-169/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsskjema</span></h3><article class="legalP" id="kapittel-3-paragraf-1-ledd-1">Søknad skal skrives på skjema fastsatt av Statens landbruksforvaltning. Kopi av offentlig pålegg, kopi av eventuelle dispensasjoner, dokumentasjon over tap, samt kopi av næringsoppgaver skal vedlegges søknaden. Gitte opplysninger skal samsvare med oppgaver gitt i andre tilskuddssøknader og/eller i næringsoppgave. Eventuelle avvik må begrunnes av foretaket.</article></article><article class="legalArticle" data-lovdata-URL="LTI/forskrift/2004-01-09-169/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Søknadsfrist</span></h3><article class="legalP" id="kapittel-3-paragraf-2-ledd-1">Søknaden skal være sendt til den kommune foretaket hører til, innen 6 måneder etter at offentlig pålegg er mottatt. Dokumentasjon over tapsposter og næringsoppgaver kan ettersendes innen 12 måneder.</article></article><article class="legalArticle" data-lovdata-URL="LTI/forskrift/2004-01-09-169/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll av søknad</span></h3><article class="legalP" id="kapittel-3-paragraf-3-ledd-1">Kommunen skal kontrollere at søknaden er fullstendig utfylt og at nødvendig dokumentasjon er vedlagt. Kommunen skal kontrollere at vilkårene for produksjonstilskudd er oppfylt, eller om foretaket er registrert.</article><article class="legalP" id="kapittel-3-paragraf-3-ledd-2">Kommunen og fylkesmannen kan innhente nødvendige opplysninger for behandlingen av søknaden fra næringsoppgaver, ligningsmyndigheter og omsetningsledd.</article><article class="legalP" id="kapittel-3-paragraf-3-ledd-3">Søker er forpliktet til å gi nødvendige opplysninger og å godta de kontrolltiltak som blir iverksatt.</article></article><article class="legalArticle" data-lovdata-URL="LTI/forskrift/2004-01-09-169/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Behandling av søknad</span></h3><article class="legalP" id="kapittel-3-paragraf-4-ledd-1">Fylkesmannen behandler og avgjør søknaden. Dersom søknaden ikke er tilfredsstillende utfylt eller dokumentasjonen er mangelfull, skal fylkesmannen sende søknaden tilbake til foretaket for oppretting. Ved særlig grove feil kan søknaden avvises.</article></article><article class="legalArticle" data-lovdata-URL="LTI/forskrift/2004-01-09-169/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-5-ledd-1">Erstatningen utbetales fra fylkesmannen til oppgitt bankkonto eller direkte til foretaket. Ved bruk av direkte utbetalingskort kan gebyr kreves.</article><article class="legalP" id="kapittel-3-paragraf-5-ledd-2">Det er ikke anledning til å overdra krav på tilskudd til eie eller pant.</article></article><article class="legalArticle" data-lovdata-URL="LTI/forskrift/2004-01-09-169/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avkorting ved regelverksbrudd</span></h3><article class="legalP" id="kapittel-3-paragraf-6-ledd-1">Dersom foretaket driver eller har drevet sin virksomhet i strid med øvrig regelverk for jord- og hagebruksvirksomhet, kan hele eller deler av erstatningen holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av erstatningen som tilfaller foretaket avkortes.</article></article><article class="legalArticle" data-lovdata-URL="LTI/forskrift/2004-01-09-169/§15" data-name="§15" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Avkorting ved feilopplysninger</span></h3><article class="legalP" id="kapittel-3-paragraf-7-ledd-1">Dersom foretaket uaktsomt eller forsettlig har gitt feil opplysninger i søknaden som har eller ville dannet grunnlag for en urettmessig utbetaling av erstatningen, kan hele eller deler av erstatningen som tilfaller foretaket avkortes.</article></article><article class="legalArticle" data-lovdata-URL="LTI/forskrift/2004-01-09-169/§16" data-name="§16" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Beregning og innkreving av avkortingsbeløp mv.</span></h3><article class="legalP" id="kapittel-3-paragraf-8-ledd-1">Differansen mellom utbetalt beløp og redusert erstatning som følge av vedtak om avkorting etter § 14 og § 15, kan kreves tilbakebetalt fra mottakeren eller motregnes i senere utbetalte erstatninger eller tilskudd, jf. forskrift av 22. mars 2002 nr. 283 om produksjonstilskudd i jordbruket § 14 siste ledd. Tilsvarende gjelder der foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget.</article><article class="legalP" id="kapittel-3-paragraf-8-ledd-2">Til avkortingsbeløpet som nevnt i første ledd kan det legges rente tilsvarende gjeldende morarente. Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av den urettmessige erstatningen.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-01-09-169/KAPITTEL_4"><h2>Kapittel IV. Avsluttende bestemmelser</h2><article class="legalArticle" data-lovdata-URL="LTI/forskrift/2004-01-09-169/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-1-ledd-1">Statens landbruksforvaltning kan når særlige grunner tilsier det, gjøre unntak fra bestemmelsene i § 5 og § 10 i denne forskriften.</article></article><article class="legalArticle" data-lovdata-URL="LTI/forskrift/2004-01-09-169/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-4-paragraf-2-ledd-1">Vedtak truffet i medhold av denne forskriften kan påklages til Statens landbruksforvaltning, jf. lov av 10. februar 1967 om behandlingsmåten i forvaltningssaker (forvaltningsloven) kap. VI. Klagefristen er 3 uker fra det tidspunkt underretning om vedtak er mottatt av foretaket.</article></article><article class="legalArticle" data-lovdata-URL="LTI/forskrift/2004-01-09-169/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Denne forskriften trer i kraft straks. Samtidig oppheves forskrift av 12. februar 1999 nr. 211 om erstatning etter offentlige pålegg som følge av planteskadegjørere.</article></article></section></main></body></html>