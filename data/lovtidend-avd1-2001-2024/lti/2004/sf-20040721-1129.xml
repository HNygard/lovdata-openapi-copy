<!DOCTYPE html><html lang="no"><head><title>Forskrift om erstatning ved katastrofetap i husdyrhold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-21-1129</dd><dt class="dokid">DokumentID</dt><dd class="dokid">LTI/forskrift/2004-07-21-1129</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1645</dd><dt class="dateInForce">I kraft fra</dt><dd class="dateInForce">2004-07-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-01-03-52</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2004-07-23</dd><dt class="journalNumber">Journalnummer</dt><dd class="journalNumber">2004-1009</dd><dt class="titleShort">Korttittel</dt><dd class="titleShort">Forskrift om katastrofetap i husdyrhold</dd><dt class="title">Tittel</dt><dd class="title">Forskrift om erstatning ved katastrofetap i husdyrhold.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 21. juli 2004 med hjemmel i lov 12. mai 1995 nr. 23 om jord (jordlova) § 3 og § 18, jf. delegeringsvedtak 12. mai 1995 nr. 413.</dd><dt class="refid">RefID</dt><dd class="refid">forskrift/2004-07-21-1129</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning ved katastrofetap i husdyrhold.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår</li><li>§ 4. Erstatning og søknadsfrist</li><li>§ 5. Søknad og utbetaling</li><li>§ 6. Egenandel og minsteutbetaling</li><li>§ 7. Administrasjon, klage og dispensasjon</li><li>§ 8. Opplysningsplikt og kontroll</li><li>§ 9. Avkorting</li><li>§ 10. Beregning og innkreving av avkortingsbeløp mv.</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-21-1129" id="dokument"><h1>Forskrift om erstatning ved katastrofetap i husdyrhold.</h1><article class="legalArticle" data-lovdata-URL="LTI/forskrift/2004-07-21-1129/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å yte erstatning for å redusere økonomisk tap det ikke er mulig å sikre seg mot, som oppstår ved katastrofepregede tap av husdyr og bier.</article></article><article class="legalArticle" data-lovdata-URL="LTI/forskrift/2004-07-21-1129/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for foretak som har rett til produksjonstilskudd i jordbruket etter § 3 og § 4 i forskrift 22. mars 2002 nr. 283 om produksjonstilskudd i jordbruket, og foretak som driver med honningproduksjon der foretaket er registrert som merverdiavgiftspliktig etter lov 19. juni 1969 nr. 66 om merverdiavgift § 28.</article><article class="legalP" id="paragraf-2-ledd-2">Forskriften gjelder også foretak med honningproduksjon som ikke er registrert som merverdiavgiftspliktige jf. første ledd, dersom foretaket har en omsetning på minst 30.000 kroner innenfor honningproduksjon de siste 12 md. før erstatningsberettiget tap oppstod.</article></article><article class="legalArticle" data-lovdata-URL="LTI/forskrift/2004-07-21-1129/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" id="paragraf-3-ledd-1">Det gis ikke erstatning dersom tapet kan dekkes gjennom en alminnelig forsikringsordning eller dersom foretaket får dekket tapet på annen måte.</article></article><article class="legalArticle" data-lovdata-URL="LTI/forskrift/2004-07-21-1129/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Erstatning og søknadsfrist</span></h2><article class="legalP" id="paragraf-4-ledd-1">Det kan gis erstatning ved katastrofepreget tap av:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">småfe, storfe, fjørfe og svin etter standardiserte satser fastsatt i forskrift om erstatning etter offentlige pålegg og restriksjoner i plante- og husdyrproduksjon § 21 – § 24.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">andre husdyr med verdien av dyrene på tapstidspunktet.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">produksjonskuber med 1.100 kroner per kube som inneholder en dronning og minst syv rammer med påsittende bier.</article></article></li></ul></article><article class="legalP" id="paragraf-4-ledd-2">Søknad om erstatning ved katastrofetap av sau på beite må fremmes innen 31. desember det året tapet har oppstått. For andre tap er søknadsfristen senest tre måneder etter skaden ble oppdaget eller burde vært oppdaget.</article></article><article class="legalArticle" data-lovdata-URL="LTI/forskrift/2004-07-21-1129/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og utbetaling</span></h2><article class="legalP" id="paragraf-5-ledd-1">Søknad om erstatning skal fremsettes på skjema fastsatt av Statens landbruksforvaltning og sendes kommunen.</article><article class="legalP" id="paragraf-5-ledd-2">Krav på erstatning kan ikke overdras eller pantsettes.</article></article><article class="legalArticle" data-lovdata-URL="LTI/forskrift/2004-07-21-1129/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Egenandel og minsteutbetaling</span></h2><article class="legalP" id="paragraf-6-ledd-1">Egenandelen for erstatning etter denne forskriften er 30 prosent av nettotapet. Beregnet erstatning på mindre enn 15.000 kroner utbetales ikke.</article></article><article class="legalArticle" data-lovdata-URL="LTI/forskrift/2004-07-21-1129/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-7-ledd-1">Vedtak om erstatning fattes av fylkesmannen. Kommunen skal gi en uttalelse til søknaden før saken oversendes fylkesmannen.</article><article class="legalP" id="paragraf-7-ledd-2">Vedtak fattet av fylkesmannen kan påklages til Statens landbruksforvaltning.</article><article class="legalP" id="paragraf-7-ledd-3">Statens landbruksforvaltning kan dispensere fra forskriften når særlige grunner tilsier det.</article><article class="legalP" id="paragraf-7-ledd-4">Statens landbruksforvaltning kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2004-07-21-1129/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-8-ledd-1">Kommunen, fylkesmannen og Statens landbruksforvaltning kan kreve de opplysninger og den dokumentasjon som er nødvendig for å behandle søknader, utøve kontroll og forvalte ordningene på en tilfredsstillende måte. Det kan kreves at opplysningene bekreftes av revisor.</article><article class="legalP" id="paragraf-8-ledd-2">Kommunen, fylkesmannen og Statens landbruksforvaltning fører kontroll med at bestemmelsene i denne forskriften blir overholdt, og kan herunder foreta stedlig kontroll hos den som søker erstatning. Foretaket plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2004-07-21-1129/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avkorting</span></h2><article class="legalP" id="paragraf-9-ledd-1">Dersom foretaket ikke har drevet på en faglig forsvarlig måte eller har gjort det som normalt kan forventes for å forebygge tap, kan hele eller deler av erstatningen som tilfaller foretaket avkortes.</article><article class="legalP" id="paragraf-9-ledd-2">Dersom foretaket uaktsomt eller forsettlig har gitt feil opplysninger i søknaden som har dannet eller vil danne grunnlag for urettmessig utbetaling av erstatning, kan hele eller deler av erstatningen som tilfaller foretaket avkortes.</article><article class="legalP" id="paragraf-9-ledd-3">Dersom foretaket driver eller har drevet sin virksomhet i strid med øvrig regelverk for jordbruksvirksomhet, kan hele eller deler av erstatningen holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av erstatningen som tilfaller foretaket avkortes.</article></article><article class="legalArticle" data-lovdata-URL="LTI/forskrift/2004-07-21-1129/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Beregning og innkreving av avkortingsbeløp mv.</span></h2><article class="legalP" id="paragraf-10-ledd-1">Differansen mellom utbetalt beløp og redusert erstatning som følge av vedtak om avkorting etter § 9, kan kreves tilbakebetalt fra mottakeren eller motregnes i senere erstatninger eller tilskudd, jf. forskrift 22. mars 2002 nr. 283 om produksjonstilskudd i jordbruket § 14 siste ledd. Tilsvarende gjelder der foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget.</article><article class="legalP" id="paragraf-10-ledd-2">Til avkortingsbeløpet som nevnt i første ledd kan det legges rente tilsvarende gjeldende forsinkelsesrente, jf. lov 17. desember 1976 nr. 100 om renter ved forsinket betaling mv. Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetaling av den urettmessige erstatningen.</article></article><article class="legalArticle" data-lovdata-URL="LTI/forskrift/2004-07-21-1129/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks. Fra samme tid oppheves forskrift 3. januar 2003 nr. 52 om erstatning for katastrofetap i husdyrhald.</article></article></main></body></html>