<!DOCTYPE html><html lang="no"><head><title>Forskrift om internkontroll for å oppfylle akvakulturlovgivningen (IK-Akvakultur).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-19-537</dd><dt class="dokid">DokumentID</dt><dd class="dokid">LTI/forskrift/2004-03-19-537</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 742</dd><dt class="dateInForce">I kraft fra</dt><dd class="dateInForce">2005-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-68/§17</li><li>lov/2000-12-21-118/§18</li><li>lov/2003-12-19-124/§5</li><li>forskrift/2003-12-19-1790</li><li>lov/1974-12-20-73/§30</li></ul></dd><dt class="dateOfPublication">Kunngjort</dt><dd class="dateOfPublication">2004-03-23</dd><dt class="lastupdated">Rettet</dt><dd class="lastupdated">2004-03-31 (§ 6 siste ledd)</dd><dt class="journalNumber">Journalnummer</dt><dd class="journalNumber">2004-0523</dd><dt class="titleShort">Korttittel</dt><dd class="titleShort">Forskrift om IK-Akvakultur</dd><dt class="title">Tittel</dt><dd class="title">Forskrift om internkontroll for å oppfylle akvakulturlovgivningen (IK-Akvakultur).</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 19. mars 2004 med hjemmel i lov 14. juni 1985 nr. 68 om oppdrett av fisk, skalldyr m.v. § 17, lov 21. desember 2000 nr. 118 om havbeite § 18, lov 19. desember 2003 nr. 124 om matproduksjon og mattrygghet mv. (matloven) § 5, jf. delegeringsvedtak 19. desember 2003 nr. 1790, og lov 20. desember 1974 nr. 73 om dyrevern § 30.</dd><dt class="refid">RefID</dt><dd class="refid">forskrift/2004-03-19-537</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om internkontroll for å oppfylle akvakulturlovgivningen (IK-Akvakultur).<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Krav til internkontroll<ul class="tocSubUl"><li>§ 4. Plikt til internkontroll</li><li>§ 5. Internkontrollens innhold</li></ul></li><li>Kapittel III. Administrative bestemmelser<ul class="tocSubUl"><li>§ 6. Tilsyn og vedtak</li><li>§ 7. Dispensasjon</li><li>§ 8. Straff</li><li>§ 9. Ikrafttredelse</li></ul></li><li>Merknader til forskrift om internkontroll for å oppfylle akvakulturlovgivningen</li></ul></li></ul></dd></dl></header><main class="documentBody" data-lovdata-URL="LTI/forskrift/2004-03-19-537" id="dokument"><h1>Forskrift om internkontroll for å oppfylle akvakulturlovgivningen (IK-Akvakultur).</h1><section class="section" data-name="kapI" id="kapittel-1" data-lovdata-URL="LTI/forskrift/2004-03-19-537/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2004-03-19-537/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskriften skal sikre en systematisk gjennomføring av tiltak for å oppfylle akvakulturlovgivningen.</article></article><article class="legalArticle" data-lovdata-URL="LTI/forskrift/2004-03-19-537/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for virksomheter som omfattes av:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">lov 14. juni 1985 nr. 68 om oppdrett av fisk, skalldyr m.v. (oppdrettsloven)</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">lov 21. desember 2000 nr. 118 om havbeite (havbeiteloven)</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">lov 19. desember 2003 nr. 124 om matproduksjon og mattrygghet mv. (matloven) begrenset til regler som regulerer dyrehelse i akvakulturrelatert virksomhet</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">lov 20. desember 1974 nr. 73 om dyrevern (dyrevernloven) begrenset til akvakulturrelatert virksomhet.</article></article></li></ul></article></article><article class="legalArticle" data-lovdata-URL="LTI/forskrift/2004-03-19-537/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Internkontroll:</i> Systematiske tiltak som skal sikre at virksomhetens aktiviteter planlegges, organiseres, utføres og vedlikeholdes i samsvar med krav fastsatt i eller i medhold av akvakulturlovgivningen.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Akvakulturlovgivningen:</i> De lovene som er nevnt i denne forskriftens § 2 og forskrifter fastsatt i medhold av disse.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Akvakulturrelatert virksomhet:</i> <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-3-ledd-1-punkt-1"><article class="legalP" id="kapittel-1-paragraf-3-ledd-1-punkt-3-ledd-1-punkt-1-ledd-1"><i>akvakulturanlegg;</i> det vil si virksomhet der en fôrer eller behandler levende akvatiske dyr med sikte på konsum, fôr, reproduksjon, utsetting, herunder havbeite, forskning eller undervisning. Som akvakulturanlegg regnes også virksomhet som driver med kultivering, havbeite eller oppbevaring av levende akvatiske dyr som ledd i oppdrettsvirksomhet, og damanlegg med avrenning til vassdrag eller akvakulturanlegg,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-3-ledd-1-punkt-2"><article class="legalP" id="kapittel-1-paragraf-3-ledd-1-punkt-3-ledd-1-punkt-2-ledd-1"><i>slakteri- og tilvirkningsanlegg;</i> det vil si virksomhet hvor det foregår slakting og/eller tilvirkning av akvatiske dyr fra akvakulturanlegg eller havbeite,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1-punkt-3-ledd-1"><i>transportenheter;</i> det vil si virksomhet som transporterer levende akvatiske dyr til eller fra akvakulturanlegg eller havbeite,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-3-ledd-1-punkt-4"><article class="legalP" id="kapittel-1-paragraf-3-ledd-1-punkt-3-ledd-1-punkt-4-ledd-1"><i>avfallsbehandlingsanlegg;</i> det vil si virksomhet som transporterer og/eller behandler animalsk avfall fra akvatiske dyr som stammer fra akvakulturanlegg eller havbeite, og</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-3-ledd-1-punkt-5"><article class="legalP" id="kapittel-1-paragraf-3-ledd-1-punkt-3-ledd-1-punkt-5-ledd-1"><i>notvaskerier;</i> det vil si virksomhet som transporterer og/eller rengjør nøter og eventuelt annet utstyr fra akvakulturanlegg.</article></article></li></ul></article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-03-19-537/KAPITTEL_2"><h2>Kapittel II. Krav til internkontroll</h2><article class="legalArticle" data-lovdata-URL="LTI/forskrift/2004-03-19-537/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til internkontroll</span></h3><article class="legalP" id="kapittel-2-paragraf-1-ledd-1">Den som er ansvarlig for virksomheten skal sørge for at det innføres og utøves internkontroll i virksomheten, og at dette gjøres i samarbeid med arbeidstakerne.</article></article><article class="legalArticle" data-lovdata-URL="LTI/forskrift/2004-03-19-537/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Internkontrollens innhold</span></h3><article class="legalP" id="kapittel-2-paragraf-2-ledd-1">Internkontrollen skal tilpasses virksomhetens art, aktiviteter, risikoforhold og størrelse i det omfang som er nødvendig for å etterleve krav i eller i medhold av akvakulturlovgivningen.</article><article class="legalP" id="kapittel-2-paragraf-2-ledd-2">Internkontroll innebærer at virksomheten skal:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">sørge for at de lover og forskrifter i akvakulturlovgivningen som gjelder for virksomheten er tilgjengelig,</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">sørge for at arbeidstakerne har tilstrekkelige og oppdaterte kunnskaper og ferdigheter i virksomhetens internkontroll,</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">fastsette mål for internkontrollarbeidet,</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">ha oversikt over virksomhetens organisasjon, herunder hvordan ansvar, oppgaver og myndighet knyttet til etterlevelse av akvakulturlovgivningen er fordelt i virksomheten,</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">kartlegge farer og problemer og på denne bakgrunn vurdere risiko, og utarbeide tilhørende planer og tiltak for å redusere risikoforholdene,</article></article></li><li data-li-identifier="6." data-name="6."><article class="listArticle" id="kapittel-2-paragraf-2-ledd-2-punkt-6"><article class="legalP" id="kapittel-2-paragraf-2-ledd-2-punkt-6-ledd-1">iverksette rutiner for å avdekke, rette opp og forebygge overtredelser av krav fastsatt i eller i medhold av akvakulturlovgivningen, og</article></article></li><li data-li-identifier="7." data-name="7."><article class="listArticle" id="kapittel-2-paragraf-2-ledd-2-punkt-7"><article class="legalP" id="kapittel-2-paragraf-2-ledd-2-punkt-7-ledd-1">foreta systematisk overvåking og gjennomgang av internkontrollen for å sikre at den fungerer som forutsatt.</article></article></li></ul></article><article class="legalP" id="kapittel-2-paragraf-2-ledd-3">Internkontrollen skal dokumenteres i den form og i det omfang som er nødvendig på bakgrunn av virksomhetens art, aktiviteter, risikoforhold og størrelse. Dokumentasjon som følger av krav i eller i medhold av akvakulturlovgivningen, for eksempel instrukser, tillatelser, kompetansebevis, sertifikater o.l. skal inngå.</article><article class="legalP" id="kapittel-2-paragraf-2-ledd-4">Skriftlig dokumentasjon etter denne forskrift skal minst omfatte forhold som nevnt i § 5 annet ledd nummer 3 til 7.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-03-19-537/KAPITTEL_3"><h2>Kapittel III. Administrative bestemmelser</h2><article class="legalArticle" data-lovdata-URL="LTI/forskrift/2004-03-19-537/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Fiskeridirektoratet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med oppdrettsloven og kan herunder treffe vedtak etter § 21 om pålegg og tiltak, § 22 om tvangsmulkt og § 24 om tilbaketrekking/nekting av tillatelse.</article><article class="legalP" id="kapittel-3-paragraf-1-ledd-2">Fiskeridirektoratet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med havbeiteloven § 13 og kan herunder treffe vedtak etter § 14 om tvangsmulkt, § 15 om iverksetting og § 16 om inndraging.</article><article class="legalP" id="kapittel-3-paragraf-1-ledd-3">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak og kan herunder treffe vedtak etter § 24 om særskilt smittesanering, § 25 om stenging og virksomhetskarantene og § 26 om tvangsmulkt.</article><article class="legalP" id="kapittel-3-paragraf-1-ledd-4">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med dyrevernloven § 25 om vedtak og klage og kan herunder treffe vedtak etter § 26 om tvangsmulkt.</article></article><article class="legalArticle" data-lovdata-URL="LTI/forskrift/2004-03-19-537/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Mattilsynet og Fiskeridirektoratet kan når særlige grunner foreligger på sine respektive forvaltningsområder dispensere fra forskriften.</article></article><article class="legalArticle" data-lovdata-URL="LTI/forskrift/2004-03-19-537/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h3><article class="legalP" id="kapittel-3-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til oppdrettsloven § 25, havbeiteloven § 19, matloven § 28 og dyrevernloven § 31.</article></article><article class="legalArticle" data-lovdata-URL="LTI/forskrift/2004-03-19-537/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-4-ledd-1">Denne forskrift trer i kraft 1. januar 2005.</article></article></section><section class="section" id="kapittel-4" data-lovdata-URL="LTI/forskrift/2004-03-19-537/KAPITTEL_4"><h2>Merknader til forskrift om internkontroll for å oppfylle akvakulturlovgivningen</h2><article class="defaultP"><i>Til § 2 Virkeområde</i></article><article class="legalP" id="kapittel-4-ledd-1">Forskriften gjelder for virksomheter som er omfattet av de regelverk som nevnes i paragrafen.</article><article class="legalP" id="kapittel-4-ledd-2">All virksomhet som er omfattet av oppdrettsloven og havbeiteloven er omfattet, jf. § 2 nr. 1 og 2.</article><article class="legalP" id="kapittel-4-ledd-3">Etter § 2 nr. 3 gjelder forskriften bare de delene av matloven som gjelder dyrehelse i akvakulturrelatert virksomhet. Etter § 2 nr. 4 gjelder forskriften bare dyrevernbestemmelser som har relevans for akvakulturrelatert virksomhet. Hva som regnes som akvakulturrelatert virksomhet er definert i § 3 nr. 3.</article><article class="legalP" id="kapittel-4-ledd-4">Forskriften omfatter både offentlig og privat akvakulturvirksomheter av alle slag. For nærmere presisering av hvordan virksomhetsbegrepet skal forstås, vises til de enkelte lover. Ved eventuell tvil om virkeområde, kan dette avklares ved å henvende seg til Fiskeridirektoratet for spørsmål knyttet til oppdrettsloven og havbeiteloven og Mattilsynet for spørsmål knyttet til dyrevernloven og matloven.</article><article class="legalP" id="kapittel-4-ledd-5">Kravet til internkontroll etter denne forskriften vil også omfatte virksomheter som verken behøver tillatelse etter fiskeoppdretts-, havbeite- og/eller matloven (for eksempel slakteri- og tilvirkningsanlegg, notvaskerier, og avfallsbehandlingsanlegg). IK-kravet gjelder imidlertid kun i den utstrekning virksomhetene er regulert av de respektive lover. Virksomheter som bare er underlagt enkeltbestemmelser, plikter således bare å ha IK for oppfyllelse av disse bestemmelsene.</article><article class="legalP" id="kapittel-4-ledd-6">Internkontroll som styrings- og tilsynsprinsipp er tatt i bruk for flere områder. Som det går fram av tabell 1 nedenfor, vil de langt fleste virksomhetene som er omfattet av denne forskriften, også ha plikt til å gjennomføre internkontroll i relasjon til helse-, miljø- og sikkerhetslovgivingen (IK-HMS), noen også i relasjon til næringsmiddellovgivningen (IK-MAT). Virksomheter som omfattes av flere ulike internkontrollsystemer, må vurdere på hvilken måte kravene mest hensiktsmessig kan etterleves. For mange vil det være praktisk å utarbeide et samlet system som ivaretar alle lovene.</article> <article class="defaultP" margin-top="true">Tabell 1 <table><thead><tr><th data-text-align="left" data-vertical-align="top"><i>Virksomhet</i></th><th data-text-align="left" data-vertical-align="top"><i>IK-HMS</i></th><th data-text-align="left" data-vertical-align="top"><i>IK-MAT</i></th><th data-text-align="left" data-vertical-align="top"><i>IK-Akvakultur</i></th></tr></thead><tbody><tr><td data-text-align="left" data-vertical-align="top">Oppdrett</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X</td></tr><tr><td data-text-align="left" data-vertical-align="top">Havbeite</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X</td></tr><tr><td data-text-align="left" data-vertical-align="top">Kultivering</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X</td></tr><tr><td data-text-align="left" data-vertical-align="top">Slakteri- og tilvirkningsanlegg</td><td data-text-align="left" data-vertical-align="top">X</td><td data-text-align="left" data-vertical-align="top">X</td><td data-text-align="left" data-vertical-align="top">X<sup class="footnotereference" data-footnotereferencevalue="*" data-unique-footnote-counter="1">*</sup></td></tr><tr><td data-text-align="left" data-vertical-align="top">Transportører av levende akvatiske dyr</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X<sup class="footnotereference" data-footnotereferencevalue="*" data-unique-footnote-counter="1">*</sup></td></tr><tr><td data-text-align="left" data-vertical-align="top">Avfallsbehandlingsanlegg</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X<sup class="footnotereference" data-footnotereferencevalue="*" data-unique-footnote-counter="1">*</sup></td></tr><tr><td data-text-align="left" data-vertical-align="top">Notvaskerier</td><td data-text-align="left" data-vertical-align="top">X</td><td data-text-align="left" data-vertical-align="top" /><td data-text-align="left" data-vertical-align="top">X<sup class="footnotereference" data-footnotereferencevalue="*" data-unique-footnote-counter="1">*</sup></td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> gjelder så langt virksomheten er underlagt bestemmelsene i den enkelte lov.</article></footer> <article class="defaultP" margin-top="true"><i>Til § 4 Plikt til internkontrollsystem</i></article><article class="legalP" id="kapittel-4-ledd-7">Plikten til å innføre og utøve internkontroll påhviler «den som er ansvarlig» for den akvakulturrelaterte virksomheten. Hvem som er «ansvarlig» for virksomheten vil avhenge av de ulike lover som forskriften er hjemlet i. For virksomhet som har tillatelse til å drive oppdrettsvirksomhet etter oppdrettsloven, havbeiteloven og matloven, vil den ansvarlige være det rettssubjektet som besitter tillatelsen.</article><article class="legalP" id="kapittel-4-ledd-8">Selv om internkontroll må utøves på alle nivåer i virksomheten, tilligger ansvaret for å sette i gang arbeidet (innføre internkontroll) og holde det i gang (utøve internkontroll) det øverste nivået i virksomheten – virksomhetens ledelse.</article><article class="legalP" id="kapittel-4-ledd-9">Paragrafen presiserer at ledelsens plikt til å innføre og å utøve internkontroll skal gjøres i samarbeid med arbeidstakerne. Etter arbeidsmiljøloven § 12 nr. 3 skal arbeidstakerne og deres tillitsvalgte holdes orientert om systemer som nyttes ved planlegging og gjennomføring av arbeidet, herunder om planlagte endringer i slike systemer. De skal også gis den opplæring som er nødvendig for å sette seg inn i systemene, og de skal være med på å utforme dem. Internkontroll etter denne forskriften anses for å være et styrings- og planleggingssystem som omfattes av arbeidsmiljøloven § 12 nr. 3.</article> <article class="defaultP" margin-top="true"><i>Til § 5 Innhold i internkontrollsystemet</i></article><article class="legalP" id="kapittel-4-ledd-10">§ 5 stiller krav til innholdet i og dokumentasjon av internkontroll.</article><article class="legalP" id="kapittel-4-ledd-11"><i>Etter nummer 1</i> skal virksomheten ha de lover og forskrifter som gjelder for virksomheten tilgjengelig.</article><article class="legalP" id="kapittel-4-ledd-12">Det betyr at de virksomhetene som omfattes av IK-Akvakultur kravet må ha gjennomgått regelverket på akvakulturområdet, og funnet ut hvilke bestemmelser som gjelder for dem. Dersom en forskrift i sin helhet gjelder for virksomheten, er det nok å finne fram til selve forskriften. Er det imidlertid bare visse bestemmelser i en forskrift som er aktuelle, må man identifisere disse.</article><article class="legalP" id="kapittel-4-ledd-13">Lover og forskrifter er stadig i utvikling. Virksomhetene må derfor etablere rutiner og/eller prosedyrer for hvordan de vil holde seg oppdatert til enhver tid.</article><article class="legalP" id="kapittel-4-ledd-14">Det vil være opp til virksomheten å vurdere på hvilken måte de aktuelle reglene skal være tilgjengelige. En hensiktsmessig måte å gjøre det på, kan være å utarbeide en liste over aktuelt regelverk kombinert med en veiledning om hvordan man kan finne de aktuelle forskriftene på Lovdata.</article><article class="legalP" id="kapittel-4-ledd-15"><i>Etter nummer 2</i> skal alle arbeidstakerne ha kunnskap og ferdigheter som gjør dem i stand til å medvirke og utføre virksomhetens internkontrollarbeid. Dette innebærer også at arbeidstakerne er kjent med endringer i internkontrollen. Kunnskapskrav vil fremgå som en naturlig følge av virksomhetens art, aktiviteter og risikoforhold.</article><article class="legalP" id="kapittel-4-ledd-16"><i>Etter nummer 3</i> må virksomheten fastsette mål for internkontrollarbeidet. Målene skal primært knytte seg til hvordan internkontrollen skal gjennomføres og fokusere på viktigheten av å drive et planmessig og systematisk internkontrollarbeid i virksomheten. Målene er en viktig forutsetninger for planer og aktivitet, og bør settes så konkret som mulig. Målsetninger av mer overordnet karakter må også fastsettes.</article><article class="legalP" id="kapittel-4-ledd-17">Hvilke mål som settes skal dokumenteres skriftlig.</article><article class="legalP" id="kapittel-4-ledd-18"><i>Etter nummer 4</i> skal virksomhetene ha oversikt over organisasjonen, herunder hvordan ansvar, oppgaver og myndighet knyttet til etterlevelse i akvakulturlovgivningen er fordelt i virksomheten. Dette kan utføres på mange måter. Det kan være hensiktsmessig å skissere opp organisasjonen i et organisasjonskart eller prosesskart som viser rapporteringsveier og ansvarforhold.</article><article class="legalP" id="kapittel-4-ledd-19">Dette skal dokumenteres skriftlig.</article><article class="legalP" id="kapittel-4-ledd-20"><i>Etter nummer 5</i> skal virksomhetene kartlegge farer og problemer og på denne bakgrunn vurdere risiko, samt utarbeide tilhørende planer og tiltak for å redusere risikoforholdene. Kartleggingen skal gi en oversikt over hva som må forbedres. Den enkelte virksomhet har selv ansvaret for å velge hvilken metodikk som er mest hensiktsmessig i forhold til virksomhetens art og størrelse.</article><article class="legalP" id="kapittel-4-ledd-21">Kartlegging, planer og tiltak skal dokumenteres skriftlig.</article><article class="legalP" id="kapittel-4-ledd-22"><i>Etter nummer 6</i> skal virksomhetene iverksette rutiner for å avdekke, rette opp og forebygge overtredelser av krav fastsatt i eller i medhold av akvakulturlovgivningen.</article><article class="legalP" id="kapittel-4-ledd-23">Hensikten med et avvikssystem er i første rekke å forebygge avvik og feil relatert til akvakulturlovgivningen. Dersom avvik og feil likevel forekommer, skal virksomhetene ha forberedt vel planlagte og raskt mobiliserbare rutiner for identifisering, registrering, behandling, korrigering og rapportering av hendelser og enheter som avviker eller som kan komme til å avvike fra de respektive kravene.</article><article class="legalP" id="kapittel-4-ledd-24">Mens hensikten med avviksbehandling er å få rettet opp et avvik ved en enhet, prosess etc. raskest mulig som en straksbehandling, så er hensikten med et korrigerende tiltak å fjerne årsakene til avvikene og feilene etter analyse og totalvurdering av situasjonen, for å forhindre gjentaking.</article><article class="legalP" id="kapittel-4-ledd-25">Det kreves at avvikssystemet dokumenteres skriftlig.</article><article class="legalP" id="kapittel-4-ledd-26"><i>Etter nummer 7</i> skal virksomhetene selv gjennomgå systemet for å sikre at IK-Akvakultursystemet fanger opp endringer i virksomhetenes omgivelser og rammebetingelser som er aktuelle for oppfyllelse av akvakulturregelverket, og at systemet følges i praksis. Gjennomgangen kalles internrevisjon. Også her er det et krav at fremgangsmåten dokumenteres skriftlig.</article><article class="legalP" id="kapittel-4-ledd-27"><i>Tredje ledd</i> stiller krav om at internkontrollen dokumenteres. Hvilke krav som stilles til dokumentasjon, vil være avhengig av virksomhetens art, aktiviteter, risikoforhold og størrelse.</article><article class="legalP" id="kapittel-4-ledd-28">Noen virksomheter vil utarbeide et omfattende system med grundige analyser av risiko, dokumentasjon etc., mens andre kan nøye seg med et enklere system. Internkontroll krever imidlertid ryddighet og et gjennomtenkt system. I dette ligger det også at alle som arbeider i virksomheten er kjent med hvordan internkontrollen praktiseres. Det er viktig at dokumentasjonen er innrettet slik at tilsynsmyndighetene kan sette seg inn i hvordan virksomhetene oppfyller akvakulturlovgivningen.</article><article class="legalP" id="kapittel-4-ledd-29"><i>Fjerde ledd</i> krever at de forhold som er nevnt i første ledd nr. 3 til 7 skal dokumenteres skriftlig.</article> <article class="defaultP" margin-top="true"><i>Til § 6 Tilsyn og vedtak</i></article><article class="legalP" id="kapittel-4-ledd-30">Bestemmelsen fastslår hvem som skal forestå tilsynet med forskriften og har rett til å fatte vedtak. Følgende myndigheter vil være tilsynsmyndighet etter forskriften:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-30-punkt-1"><article class="legalP" id="kapittel-4-ledd-30-punkt-1-ledd-1">Fiskeridirektoratet (fiskeoppdrettsloven og havbeiteloven)</article></article></li><li data-li-identifier="-" data-name="-"><article class="listArticle" id="kapittel-4-ledd-30-punkt-2"><article class="legalP" id="kapittel-4-ledd-30-punkt-2-ledd-1">Mattilsynet (matloven og dyrevernloven).</article></article></li></ul></article><article class="legalP" id="kapittel-4-ledd-31">Ved å benytte systemrevisjoner vurderer tilsynsmyndighetene virksomhetenes internkontrollarbeid, og legger vekt på det forebyggende arbeid. Tilsynsmyndighetene vil kunne veilede om forståelse av forskriftens krav og prinsipper for internkontroll. Veiledningspliktens omfang er regulert av forvaltningsloven.</article> <article class="defaultP" margin-top="true"><i>Til § 7 Dispensasjon</i></article><article class="legalP" id="kapittel-4-ledd-32">I vurderingen må det tas hensyn til hva konsekvensene av en dispensasjon vil bli for internkontrollarbeidet i virksomheten.</article> <article class="defaultP" margin-top="true"><i>§ 9 Ikrafttredelse</i></article><article class="legalP" id="kapittel-4-ledd-33">Forskriften trer i kraft 1. januar 2005.</article></section></main></body></html>