<!DOCTYPE html><html lang="no"><head><title>Forskrift om prisnedskrivingstilskudd, matkorntilskudd og prisutjevningsbeløp på kraftfôr under markedsordningen for korn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-07-08-1122</dd><dt class="dokid">DokumentID</dt><dd class="dokid">LTI/forskrift/2004-07-08-1122</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 11 s 1635</dd><dt class="dateInForce">I kraft fra</dt><dd class="dateInForce">2004-07-08</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-05-23-549</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li><li>lov/2000-01-21-7/§3</li><li>lov/2000-01-21-7/§6</li></ul></dd><dt class="dateOfPublication">Kunngjort</dt><dd class="dateOfPublication">2004-07-16</dd><dt class="journalNumber">Journalnummer</dt><dd class="journalNumber">2004-0995</dd><dt class="titleShort">Korttittel</dt><dd class="titleShort">Forskrift om prisnedskrivingstilskudd</dd><dt class="title">Tittel</dt><dd class="title">Forskrift om prisnedskrivingstilskudd, matkorntilskudd og prisutjevningsbeløp på kraftfôr under markedsordningen for korn.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 8. juli 2004 med hjemmel i lov 12. mai 1995 nr. 23 om jord (jordlova) § 18 og lov 21. januar 2000 nr. 7 om kornforvaltning m.v. § 3 og § 6.</dd><dt class="refid">RefID</dt><dd class="refid">forskrift/2004-07-08-1122</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prisnedskrivingstilskudd, matkorntilskudd og prisutjevningsbeløp på kraftfôr under markedsordningen for korn.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Prisnedskrivingstilskudd</li><li>§ 4. Matkorntilskudd</li><li>§ 5. Prisutjevningsbeløp</li><li>§ 6. Prøvetaking</li><li>§ 7. Opplysningsplikt</li><li>§ 8. Kontroll</li><li>§ 9. Tilbakebetaling, sanksjoner mv.</li><li>§ 10. Dispensasjon</li><li>§ 11. Utfyllende bestemmelser</li><li>§ 12. Klage</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-07-08-1122" id="dokument"><h1>Forskrift om prisnedskrivingstilskudd, matkorntilskudd og prisutjevningsbeløp på kraftfôr under markedsordningen for korn.</h1><article class="legalArticle" data-lovdata-URL="LTI/forskrift/2004-07-08-1122/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med prisnedskrivingstilskuddet er å sikre avsetning av norsk korn gjennom markedsordningen for å bidra til likeverdige vilkår mellom husdyrprodusenter med egen kornproduksjon og husdyrprodusenter uten slik produksjon. Prisnedskrivingstilskuddet skal også bidra til reduserte priser på korn som råvare til matmel og kraftfôr.</article><article class="legalP" id="paragraf-1-ledd-2">Formålet med matkorntilskuddet er å bidra til reduserte priser på matkorn og matmel til næringsmiddelindustrien og forbrukerne.</article><article class="legalP" id="paragraf-1-ledd-3">Formålet med å ilegge prisutjevningsbeløp på kraftfôr er å bidra til likeverdige priser på korn og andre råvarer som anvendes i tilvirking av kraftfôr.</article></article><article class="legalArticle" data-lovdata-URL="LTI/forskrift/2004-07-08-1122/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskrift forstås med:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>Korn:</i> Hvete, rug, rughvete, bygg, havre, oljefrø og andre arter fastsatt av Statens landbruksforvaltning.</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>Kraftfôr:</i> Et formalingsprodukt til husdyrfôr som kan inneholde én eller flere råvarer.</article></article></li></ul></article></article><article class="legalArticle" data-lovdata-URL="LTI/forskrift/2004-07-08-1122/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Prisnedskrivingstilskudd</span></h2><article class="legalP" id="paragraf-3-ledd-1">Prisnedskrivingstilskudd kan gis til registrerte foretak<sup class="footnotereference" data-footnotereferencevalue="1" data-unique-footnote-counter="1">1</sup> som kjøper norskprodusert korn fra produsent for videresalg eller bruk i kommersiell matmel- og kraftfôrindustri. Tilskuddet gis etter satser fastsatt i jordbruksoppgjøret. Det gis ikke tilskudd for korn som er uegnet til framstilling av mat eller fôr. Det gis heller ikke tilskudd ved kjøp av korn til såkorn eller korn til hjemmemaling.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov 21. juni 1985 nr. 78 om registrering av foretak.</article></footer></article><article class="legalArticle" data-lovdata-URL="LTI/forskrift/2004-07-08-1122/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Matkorntilskudd</span></h2><article class="legalP" id="paragraf-4-ledd-1">Matkorntilskudd kan gis til registrerte foretak<sup class="footnotereference" data-footnotereferencevalue="1" data-unique-footnote-counter="1">1</sup> som anvender korn i tilvirkning av mel, gryn eller andre cerealprodukter som nyttes til mat beregnet til innenlandsk forbruk. Tilskuddet gis ikke for korn som er importert tollfritt, deretter bearbeidet og eksportert (innenlandsk bearbeiding).</article><article class="legalP" id="paragraf-4-ledd-2">Matkorntilskudd kan også gis til registrert fiskeforedlingsforetak som anvender norskprodusert mel i produksjon av grillmel til fiskeforedlingsindustrien. Tilskuddet gis ikke ved eksport av grillmelet.</article><article class="legalP" id="paragraf-4-ledd-3">Statens landbruksforvaltning fastsetter tilskuddssatsenes størrelse på basis av Stortingets årlige bevilgning med virkning fra 1. januar hvert år. Tilskuddssatsene kan endres med virkning fra 1. september hvert år ved endringer av kornprisen i jordbruksoppgjøret.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. lov 21. juni 1985 nr. 78 om registrering av foretak.</article></footer></article><article class="legalArticle" data-lovdata-URL="LTI/forskrift/2004-07-08-1122/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Prisutjevningsbeløp</span></h2><article class="legalP" id="paragraf-5-ledd-1">Den som tilvirker kraftfôr til husdyrproduksjon skal betale et prisutjevningsbeløp for nærmere definerte råvarer som benyttes i tilvirkingsprosessen. Det skal også betales et prisutjevningsbeløp dersom slike råvarer anvendes direkte som kraftfôr til husdyrproduksjon.</article><article class="legalP" id="paragraf-5-ledd-2">Fôr nyttet til fisk, pelsdyr eller kjæledyr skal ikke pålegges prisutjevningsbeløp. Dette gjelder også organisk avfall som nyttes til kraftfôr i husdyrproduksjon. Statens landbruksforvaltning fastsetter hvilke råvarer som til enhver tid er å definere som organisk avfall.</article><article class="legalP" id="paragraf-5-ledd-3">Prisutjevningsbeløp på kraftfôr skal til enhver tid tilsvare den gjeldende tollsats for import av tilsvarende vare fra ordinære GSP-land.</article><article class="legalP" id="paragraf-5-ledd-4">Prisutjevningsbeløp på kraftfôr fastsettes av Statens landbruksforvaltning. Statens landbruksforvaltning fastsetter i samråd med Landbruksdepartementet hvilke produkttyper og kategorier det skal svares prisutjevningsbeløp for. Statens landbruksforvaltning innkrever prisutjevningsbeløp.</article></article><article class="legalArticle" data-lovdata-URL="LTI/forskrift/2004-07-08-1122/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prøvetaking</span></h2><article class="legalP" id="paragraf-6-ledd-1">For å kunne motta tilskudd etter denne forskriften, må foretaket foreta kvalitetsanalyser av kornprøvene som tilfredsstiller de krav til analysesikkerhet som Statens landbruksforvaltning har fastsatt. Det skal tas ut representative prøver av hvert enkelt parti korn som leveres av produsent. Med mindre Statens landbruksforvaltning bestemmer noe annet, skal prøven tas ut med automatisk prøvetaker og nedminskes med godkjent tilknyttet nedminsker.</article></article><article class="legalArticle" data-lovdata-URL="LTI/forskrift/2004-07-08-1122/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt</span></h2><article class="legalP" id="paragraf-7-ledd-1">Fra foretak som mottar tilskudd eller betaler prisutjevningsbeløp etter denne forskriften, kan Statens landbruksforvaltning kreve de opplysninger og den informasjon som er nødvendig for å behandle søknader, utøve kontroll, drive prisovervåking og for øvrig forvalte markedsordningen for korn på en tilfredsstillende måte. Det kan kreves at opplysningene bekreftes av revisor.</article><article class="legalP" id="paragraf-7-ledd-2">Som opplysninger etter første ledd regnes regnskapsmateriale, forretningspapirer, fakturaer og liknende dokumenter. Videre omfattes opplysninger om foretakets faktiske utsalgspriser samt opplysninger om omsetning, forbruk og beholdninger av kraftfôrråvarer, kraftfôr, matkorn og matmel, i den grad slike opplysninger er nødvendig for å administrere tollvernet for korn.</article></article><article class="legalArticle" data-lovdata-URL="LTI/forskrift/2004-07-08-1122/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" id="paragraf-8-ledd-1">Statens landbruksforvaltning fører kontroll med at bestemmelsene i denne forskriften blir overholdt og kan herunder foreta stedlig kontroll hos den som mottar tilskudd eller belastes prisutjevningsbeløp for råvarer til kraftfôr. Virksomheten plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2004-07-08-1122/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling, sanksjoner mv.</span></h2><article class="legalP" id="paragraf-9-ledd-1">Feil i utbetalingen eller brudd på bestemmelsene i denne forskriften eller vilkår fastsatt i medhold av den, kan medføre pålegg om tilbakebetaling av tilskudd eller trekk i senere tilskudd.</article><article class="legalP" id="paragraf-9-ledd-2">For bestemmelsene hjemlet i lov 21. januar 2000 nr. 7 om kornforvaltning m.v. gjelder straffebestemmelsene i lovens § 7, for så vidt forholdet ikke rammes av en strengere straffebestemmelse.</article></article><article class="legalArticle" data-lovdata-URL="LTI/forskrift/2004-07-08-1122/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Statens landbruksforvaltning kan i særlige tilfeller dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/2004-07-08-1122/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utfyllende bestemmelser</span></h2><article class="legalP" id="paragraf-11-ledd-1">Statens landbruksforvaltning kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2004-07-08-1122/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" id="paragraf-12-ledd-1">Vedtak fattet i medhold av denne forskriften kan påklages til Landbruksdepartementet etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2004-07-08-1122/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks. Fra samme tid oppheves forskrift 23. mai 2001 nr. 549 om prissystemet for korn, mel og kraftfôr under markedsordningen for korn.</article></article></main></body></html>