<!DOCTYPE html><html lang="no"><head><title>Forskrift om prøveordning med lokaler for injeksjon av narkotika (sprøyteromsordning).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-17-1661</dd><dt class="dokid">DokumentID</dt><dd class="dokid">LTI/forskrift/2004-12-17-1661</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2398</dd><dt class="dateInForce">I kraft fra</dt><dd class="dateInForce">2004-12-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-07-02-64/§6</li></ul></dd><dt class="dateOfPublication">Kunngjort</dt><dd class="dateOfPublication">2004-12-21</dd><dt class="journalNumber">Journalnummer</dt><dd class="journalNumber">2004-1451</dd><dt class="titleShort">Korttittel</dt><dd class="titleShort">Sprøyteromsforskriften</dd><dt class="title">Tittel</dt><dd class="title">Forskrift om prøveordning med lokaler for injeksjon av narkotika (sprøyteromsordning).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. desember 2004 med hjemmel i midlertidig lov 2. juli 2004 nr. 64 om prøveordning med lokaler for injeksjon av narkotika (sprøyteromsloven) § 6. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2004-12-17-1661</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveordning med lokaler for injeksjon av narkotika (sprøyteromsordning).<ul class="tocSubUl"><li>Kapittel 1. Formål<ul class="tocSubUl"><li>§ 1. Formål</li></ul></li><li>Kapittel 2. Adgangsregulering<ul class="tocSubUl"><li>§ 2. Adgang til sprøyteromsordningen</li><li>§ 3. Håndheving av adgangskriteriene og krav til dokumentasjon</li><li>§ 4. Regler for opptreden i sprøyteromslokalene</li></ul></li><li>Kapittel 3. Narkotisk stoff til bruk i sprøyterommet<ul class="tocSubUl"><li>§ 5. Type og mengde narkotisk stoff</li></ul></li><li>Kapittel 4. Krav til kommunen og personalet<ul class="tocSubUl"><li>§ 6. Sprøyteromsordningens innhold og tjenester</li><li>§ 7. Personalet</li><li>§ 8. Plikt til å føre journal i sprøyteromsordningen</li><li>§ 9. Opplysninger til statistiske formål</li></ul></li><li>Kapittel 5. Brukerens personvern<ul class="tocSubUl"><li>§ 10. Helseopplysninger som kan behandles</li><li>§ 11. Formål med behandlingen av helseopplysningene</li><li>§ 12. Sletting av helseopplysninger</li><li>§ 13. Tilsyn med helseregisteret</li></ul></li><li>Kapittel 6. Forholdet til politi- og påtalemyndighet<ul class="tocSubUl"><li>§ 14. Politiets kontrolladgang og håndheving av den offentlige ro og orden mv.</li></ul></li><li>Kapittel 7. Godkjenning av prøvekommune m.m.<ul class="tocSubUl"><li>§ 15. Godkjenning</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-17-1661" id="dokument"><h1>Forskrift om prøveordning med lokaler for injeksjon av narkotika (sprøyteromsordning).</h1><section class="section" data-name="kap1" id="kapittel-1" data-lovdata-URL="LTI/forskrift/2004-12-17-1661/KAPITTEL_1"><h2>Kapittel 1. Formål</h2><article class="legalArticle" data-lovdata-URL="LTI/forskrift/2004-12-17-1661/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Prøveordningen skal legge til rette for å vurdere effekten av straffrihet for besittelse og bruk av narkotika på et nærmere avgrenset område.</article><article class="legalP" id="kapittel-1-paragraf-1-ledd-2">Prøveordningen med sprøyterom skal bidra til økt verdighet for tungt belastede narkotikamisbrukere, gi økt mulighet for kontakt og samtaler mellom rusmiddelmisbrukerne og hjelpeapparatet, bidra til å forebygge infeksjoner og smitte og redusere antallet overdoser og overdosedødsfall.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2004-12-17-1661/KAPITTEL_2"><h2>Kapittel 2. Adgangsregulering</h2><article class="legalArticle" data-lovdata-URL="LTI/forskrift/2004-12-17-1661/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Adgang til sprøyteromsordningen</span></h3><article class="legalP" id="kapittel-2-paragraf-1-ledd-1">En person har lovlig adgang til sprøyteromsordningens tjenester når han eller hun er registrert som bruker av sprøyterommet. Registrering kan bare skje etter samtykke fra vedkommende.</article><article class="legalP" id="kapittel-2-paragraf-1-ledd-2">For å bli registrert som bruker av sprøyterommet, må en person<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">være tungt belastet heroinmisbruker og</article></article></li><li data-li-identifier="b." data-name="b."><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">ha fylt 18 år.</article></article></li></ul></article></article><article class="legalArticle" data-lovdata-URL="LTI/forskrift/2004-12-17-1661/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Håndheving av adgangskriteriene og krav til dokumentasjon</span></h3><article class="legalP" id="kapittel-2-paragraf-2-ledd-1">Personalet i sprøyteromsordningen avgjør om kriteriene for registrering etter § 2 annet ledd er oppfylt. Lederen av sprøyteromsordningen avgjør om en person skal nektes registrering.</article><article class="legalP" id="kapittel-2-paragraf-2-ledd-2">Hvis det er tvil om en person har fylt 18 år, kan det kreves legitimasjon/aldersbevis.</article></article><article class="legalArticle" data-lovdata-URL="LTI/forskrift/2004-12-17-1661/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Regler for opptreden i sprøyteromslokalene</span></h3><article class="legalP" id="kapittel-2-paragraf-3-ledd-1">Kommunen skal gi regler for brukerens opptreden i sprøyteromslokalene. Reglene skal forelegges departementet i forbindelse med søknad om etablering av sprøyteromsordning.</article><article class="legalP" id="kapittel-2-paragraf-3-ledd-2">Ved opptreden som er i strid med gjeldende lovgivning, eller ved brudd på regler gitt av kommunen, kan en person bortvises fra sprøyteromsordningen for den tid lederen bestemmer. En avgjørelse om bortvisning fra sprøyteromsordningen er ikke enkeltvedtak etter forvaltningsloven.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2004-12-17-1661/KAPITTEL_3"><h2>Kapittel 3. Narkotisk stoff til bruk i sprøyterommet</h2><article class="legalArticle" data-lovdata-URL="LTI/forskrift/2004-12-17-1661/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Type og mengde narkotisk stoff</span></h3><article class="legalP" id="kapittel-3-paragraf-1-ledd-1">Straffriheten i sprøyteromsordningen omfatter bare heroin.</article><article class="legalP" id="kapittel-3-paragraf-1-ledd-2">En bruker av sprøyteromsordningen kan straffritt kun ta med seg og bruke én brukerdose heroin i sprøyterommet.</article><article class="legalP" id="kapittel-3-paragraf-1-ledd-3">Heroin til bruk i sprøyterommet skal fremvises for personalet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2004-12-17-1661/KAPITTEL_4"><h2>Kapittel 4. Krav til kommunen og personalet</h2><article class="legalArticle" data-lovdata-URL="LTI/forskrift/2004-12-17-1661/§6" data-name="§6" id="kapittel-4-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sprøyteromsordningens innhold og tjenester</span></h3><article class="legalP" id="kapittel-4-paragraf-1-ledd-1">Sprøyteromsordningen skal inneholde et separat rom for injisering, et venterom og et samtalerom/rådgivningsrom. Tjenesten skal ha tilgang til et behandlingsrom.</article><article class="legalP" id="kapittel-4-paragraf-1-ledd-2">Tjenesten skal omfatte:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">tilbud til brukerne om generelle råd om injeksjonspraksis, hygiene og egenomsorg for å forebygge smitte og for å redusere risikoen for skade,</article></article></li><li data-li-identifier="b." data-name="b."><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">rent utstyr for injisering til hver bruker,</article></article></li><li data-li-identifier="c." data-name="c."><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">observasjon av brukerne under og etter injiseringen,</article></article></li><li data-li-identifier="d." data-name="d."><article class="listArticle" id="kapittel-4-paragraf-1-ledd-2-punkt-4"><article class="legalP" id="kapittel-4-paragraf-1-ledd-2-punkt-4-ledd-1">tilbud om individuell og konkret rådgivning til hver bruker i forbindelse med injiseringen,</article></article></li><li data-li-identifier="e." data-name="e."><article class="listArticle" id="kapittel-4-paragraf-1-ledd-2-punkt-5"><article class="legalP" id="kapittel-4-paragraf-1-ledd-2-punkt-5-ledd-1">tilbud om enkel individuell helsehjelp, som for eksempel sårstell,</article></article></li><li data-li-identifier="f." data-name="f."><article class="listArticle" id="kapittel-4-paragraf-1-ledd-2-punkt-6"><article class="legalP" id="kapittel-4-paragraf-1-ledd-2-punkt-6-ledd-1">tilbud om rådgivning og informasjon om helsetjenester og sosiale tjenester og</article></article></li><li data-li-identifier="g." data-name="g."><article class="listArticle" id="kapittel-4-paragraf-1-ledd-2-punkt-7"><article class="legalP" id="kapittel-4-paragraf-1-ledd-2-punkt-7-ledd-1">formidling av kontakt med helsetjenesten og/eller sosialtjenesten dersom brukeren ønsker det.</article></article></li></ul></article><article class="legalP" id="kapittel-4-paragraf-1-ledd-3">Sprøyteromsordningen skal være samlokalisert med lavterskel helsetjeneste.</article><article class="legalP" id="kapittel-4-paragraf-1-ledd-4">Ved lokaliseringen av sprøyteromsordningen, skal det tas hensyn til avstanden til og fremkommeligheten for ambulansetjenesten.</article><article class="legalP" id="kapittel-4-paragraf-1-ledd-5">Ved fastsettelsen av åpningstider og utformingen av sprøyteromsordningens lokaler, skal det tas hensyn til brukernes behov.</article></article><article class="legalArticle" data-lovdata-URL="LTI/forskrift/2004-12-17-1661/§7" data-name="§7" id="kapittel-4-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Personalet</span></h3><article class="legalP" id="kapittel-4-paragraf-2-ledd-1">Sprøyteromsordningen skal bemannes både med personer med helsefaglig utdanning og personer med sosialfaglig utdanning. Leder av sprøyteromsordningen skal ha helsefaglig utdanning som minst tilsvarer høgskolenivå.</article><article class="legalP" id="kapittel-4-paragraf-2-ledd-2">Alle ansatte skal regelmessig gjennomgå opplæring i førstehjelp til bruk ved overdoser.</article><article class="legalP" id="kapittel-4-paragraf-2-ledd-3">Kommunen må sørge for at de ansatte gis adekvat veiledning.</article><article class="legalP" id="kapittel-4-paragraf-2-ledd-4">Sprøyteromsordningen skal være tilstrekkelig bemannet til samtidig å kunne foreta adgangskontroll, observere under injisering, gi individuell og konkret rådgivning i forbindelse med injiseringen, gi individuell helsehjelp og kontrollere forholdene i venterommet.</article></article><article class="legalArticle" data-lovdata-URL="LTI/forskrift/2004-12-17-1661/§8" data-name="§8" id="kapittel-4-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Plikt til å føre journal i sprøyteromsordningen</span></h3><article class="legalP" id="kapittel-4-paragraf-3-ledd-1">Den som yter helsehjelp i sprøyteromsordningen plikter å føre journal etter reglene som er gitt i eller i medhold av helsepersonelloven § 39 og § 40 med mindre noe annet følger av reglene i annet ledd.</article><article class="legalP" id="kapittel-4-paragraf-3-ledd-2">Det er ikke plikt til å føre journal for helsehjelp som nevnt i § 6 annet ledd bokstav a-d, f og g.</article></article><article class="legalArticle" data-lovdata-URL="LTI/forskrift/2004-12-17-1661/§9" data-name="§9" id="kapittel-4-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Opplysninger til statistiske formål</span></h3><article class="legalP" id="kapittel-4-paragraf-4-ledd-1">Kommunen plikter etter anmodning å avgi helseopplysninger og andre opplysninger til departementet til bruk for statistiske formål og for evaluering av prøveordningen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2004-12-17-1661/KAPITTEL_5"><h2>Kapittel 5. Brukerens personvern</h2><article class="legalArticle" data-lovdata-URL="LTI/forskrift/2004-12-17-1661/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Helseopplysninger som kan behandles</span></h3><article class="legalP" id="kapittel-5-paragraf-1-ledd-1">Kommunen kan behandle helseopplysninger som er nødvendig for å oppfylle regler gitt i sprøyteromsloven eller forskriften her. Kommunen kan ikke registrere andre helseopplysninger enn brukerens navn, eventuelt kombinert med bilde, alder, kjønn og tidspunkt for bruk av sprøyterommet. Registrering kan bare skje etter samtykke fra vedkommende, jf. § 2 første ledd.</article></article><article class="legalArticle" data-lovdata-URL="LTI/forskrift/2004-12-17-1661/§11" data-name="§11" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Formål med behandlingen av helseopplysningene</span></h3><article class="legalP" id="kapittel-5-paragraf-2-ledd-1">Formålet med behandlingen av helseopplysningene er å evaluere prøveordningen.</article><article class="legalP" id="kapittel-5-paragraf-2-ledd-2">Dersom personalet er i tvil om en person er registrert bruker av sprøyterommet, kan personalet innhente opplysning om dette fra registeret.</article></article><article class="legalArticle" data-lovdata-URL="LTI/forskrift/2004-12-17-1661/§12" data-name="§12" id="kapittel-5-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Sletting av helseopplysninger</span></h3><article class="legalP" id="kapittel-5-paragraf-3-ledd-1">Kommunen kan ikke lagre helseopplysninger lenger enn det som er nødvendig for å gjennomføre formålet med behandlingen av helseopplysningene, jf. helseregisterloven § 27 første ledd.</article></article><article class="legalArticle" data-lovdata-URL="LTI/forskrift/2004-12-17-1661/§13" data-name="§13" id="kapittel-5-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn med helseregisteret</span></h3><article class="legalP" id="kapittel-5-paragraf-4-ledd-1">Datatilsynet fører tilsyn med helseregistre som føres i sprøyteromsordningen, jf. helseregisterloven § 31.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2004-12-17-1661/KAPITTEL_6"><h2>Kapittel 6. Forholdet til politi- og påtalemyndighet</h2><article class="legalArticle" data-lovdata-URL="LTI/forskrift/2004-12-17-1661/§14" data-name="§14" id="kapittel-6-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Politiets kontrolladgang og håndheving av den offentlige ro og orden mv.</span></h3><article class="legalP" id="kapittel-6-paragraf-1-ledd-1">Politiet kan ved mistanke om straffbar besittelse eller bruk av narkotika i sprøyteromslokalene og på begjæring få opplysning om hvorvidt en identifisert person er registrert bruker av sprøyterommet eller ikke.</article><article class="legalP" id="kapittel-6-paragraf-1-ledd-2">Politiet kan gripe inn for å sikre den offentlige ro og orden mv. i samsvar med politiloven § 7.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2004-12-17-1661/KAPITTEL_7"><h2>Kapittel 7. Godkjenning av prøvekommune m.m.</h2><article class="legalArticle" data-lovdata-URL="LTI/forskrift/2004-12-17-1661/§15" data-name="§15" id="kapittel-7-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Godkjenning</span></h3><article class="legalP" id="kapittel-7-paragraf-1-ledd-1">Departementet bestemmer om en kommune kan etablere prøveordning med sprøyterom.</article></article><article class="legalArticle" data-lovdata-URL="LTI/forskrift/2004-12-17-1661/§16" data-name="§16" id="kapittel-7-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-2-ledd-1">Denne forskriften trer i kraft 17. desember 2004.</article></article></section></main></body></html>