<!DOCTYPE html><html lang="no"><head><title>Lov om europeisk meldeplikt for tekniske regler (EØS-høringsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-12-17-101</dd><dt class="dokid">DokumentID</dt><dd class="dokid">LTI/lov/2004-12-17-101</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2321</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1967-02-10</li></ul></dd><dt class="dateOfPublication">Kunngjort</dt><dd class="dateOfPublication">2004-12-17</dd><dt class="lastupdated">Rettet</dt><dd class="lastupdated">2005-03-09 (se nederst)</dd><dt class="journalNumber">Journalnummer</dt><dd class="journalNumber">2004-1348</dd><dt class="titleShort">Korttittel</dt><dd class="titleShort">EØS-høringsloven</dd><dt class="title">Tittel</dt><dd class="title">Lov om europeisk meldeplikt for tekniske regler (EØS-høringsloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.95 (2003–2004), Innst.O.nr.15 (2004–2005) og Besl.O.nr.14 (2004–2005). Odels- og lagtingsvedtak hhv. 23. november og 2. desember 2004. Fremmet av Nærings- og handelsdepartementet.</dd><dt class="refid">RefID</dt><dd class="refid">lov/2004-12-17-101</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om europeisk meldeplikt for tekniske regler (EØS-høringsloven).<ul class="tocSubUl"><li>Kapitel I Alminnelige bestemmelser<ul class="tocSubUl"><li>§ 1. Formål</li><li>§ 2. Saklig og stedlig virkeområde</li><li>§ 3. Definisjoner</li></ul></li><li>Kapittel II Meldeplikt<ul class="tocSubUl"><li>§ 4. Meldeplikt for tekniske regler</li><li>§ 5. Krav til meldingens innhold mv.</li></ul></li><li>Kapittel III Stillstandsplikt<ul class="tocSubUl"><li>§ 6. Stillstandsplikt</li><li>§ 7. Unntak fra stillstandsplikten ved behov for umiddelbar vedtakelse</li><li>§ 8. Andre unntak fra stillstandsplikten</li></ul></li><li>Kapittel IV Rettsvirkninger ved brudd på loven<ul class="tocSubUl"><li>§ 9. Uanvendelighet</li><li>§ 10. Melding og stadfestelse etter vedtakelse</li><li>§ 11. Kunngjøring i Norsk Lovtidend</li></ul></li><li>Kapittel V Forskjellige bestemmelser<ul class="tocSubUl"><li>§ 12. Henvisning til denne loven</li><li>§ 13. Informasjon til EFTAs overvåkingsorgan</li><li>§ 14. Meldeplikt m.m. for standarder</li><li>§ 15. Forskrifter til loven</li></ul></li><li>Kapittel VI Sluttbestemmelser<ul class="tocSubUl"><li>§ 16. Ikrafttredelse og overgangsbestemmelse</li><li>§ 17. Andre lovendringer</li></ul></li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/lov/2004-12-17-101" id="dokument"><h1>Lov om europeisk meldeplikt for tekniske regler (EØS-høringsloven).</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 10. februar 1967 om behandlingsmåten i forvaltningssaker (forvaltningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2004-12-17-101/KAPITTEL_1"><h2>Kapitel I Alminnelige bestemmelser</h2><article class="legalArticle" data-lovdata-URL="LTI/lov/2004-12-17-101/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Loven skal motvirke ulovlige handelshindringer og bidra til fri bevegelighet i EØS indre marked for varer og informasjonssamfunnstjenester, og etableringer av slike tjenester, gjennom et system for europeisk meldeplikt (EØS-høring) for forslag til tekniske regler.</article></article><article class="legalArticle" data-lovdata-URL="LTI/lov/2004-12-17-101/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Saklig og stedlig virkeområde</span></h3><article class="legalP" id="kapittel-1-paragraf-2-ledd-1">Loven gjelder for statlige forvaltningsorganers utarbeidelse og vedtakelse av tekniske regler. Loven gjelder likevel ikke for tekniske regler som<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">gjennomfører bindende bestemmelser i EØS-rettsakter, herunder rettsakter på området elektronisk kommunikasjon,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">utelukkende bygger på beskyttelsesklausuler i bindende EØS-rettsakter,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">utelukkende gjennomfører en dom avsagt av EFTA-domstolen eller EF-domstolen,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">utelukkende endrer en teknisk regel i samsvar med en anmodning fra EFTAs overvåkningsorgan,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">utelukkende oppfyller forpliktelser etter internasjonale avtaler som fører til felles regler i EØS,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">utelukkende gjelder produkter innen landbruks- og fiskerisektoren, så langt disse sektorene ikke er omfattet av EØS-avtalen,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1">er meldt til EFTAs overvåkingsorgan gjennom meldesystemet for forbrukerprodukter som utgjør en alvorlig risiko (RAPEX), jf. direktiv 2001/95/EF artikkel 12 nr. 1.</article></article></li></ul></article><article class="legalP" id="kapittel-1-paragraf-2-ledd-2">Bortsett fra § 13 gjelder loven heller ikke tekniske regler om investeringstjenester i forbindelse med verdipapirer, som etter sitt innhold er identiske med direktiv 93/22/EØF, eller om markeder eller organer som utfører oppgaver i forbindelse med oppgjør for slike markeder.</article><article class="legalP" id="kapittel-1-paragraf-2-ledd-3">Departementet kan ved forskrift gjøre ytterligere unntak fra lovens saklige virkeområde, så langt det er forenlig med EØS-avtalen.</article><article class="legalP" id="kapittel-1-paragraf-2-ledd-4">Kongen kan i forskrift bestemme at loven skal gjelde for Svalbard og Jan Mayen, og kan fastsette særlige regler under hensyn til de stedlige forhold.</article></article><article class="legalArticle" data-lovdata-URL="LTI/lov/2004-12-17-101/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-punkt-1"><article class="legalP" id="kapittel-1-paragraf-3-punkt-1-ledd-1">Med <i>tekniske regler</i> menes i denne lov: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-punkt-1-ledd-1-punkt-1"><article class="legalP" id="kapittel-1-paragraf-3-punkt-1-ledd-1-punkt-1-ledd-1">tekniske spesifikasjoner eller andre krav, herunder instrukser, som rettslig eller faktisk må følges for å kunne bringe i omsetning eller bruke et produkt i hele eller en større del av Norge,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-punkt-1-ledd-1-punkt-2"><article class="legalP" id="kapittel-1-paragraf-3-punkt-1-ledd-1-punkt-2-ledd-1">krav til informasjonssamfunnstjenester, herunder instrukser, som rettslig eller faktisk må følges for å kunne yte, omsette, etablere eller bruke slike tjenester i hele eller en større del av Norge,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-punkt-1-ledd-1-punkt-3"><article class="legalP" id="kapittel-1-paragraf-3-punkt-1-ledd-1-punkt-3-ledd-1">regler som forbyr produksjon, import, omsetning eller bruk av et produkt,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-punkt-1-ledd-1-punkt-4"><article class="legalP" id="kapittel-1-paragraf-3-punkt-1-ledd-1-punkt-4-ledd-1">regler som forbyr ytelse, omsetning, etablering eller bruk av en informasjonssamfunnstjeneste.</article></article></li></ul></article><article class="legalP" id="kapittel-1-paragraf-3-punkt-1-ledd-2">Som tekniske regler regnes også vilkår i avtaler med det offentlige om overholdelse av tekniske spesifikasjoner eller andre krav, med unntak av anbudsgrunnlag ved offentlige innkjøp, og regler om økonomiske tiltak som påvirker forbruket av produkter eller informasjonssamfunnstjenester ved å motivere til å følge slike krav.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-punkt-2"><article class="legalP" id="kapittel-1-paragraf-3-punkt-2-ledd-1">Med <i>tekniske spesifikasjoner</i> menes krav til et produkts egenskaper, for eksempel med hensyn til kvalitet, yteevne, sikkerhet eller dimensjoner, samt krav til produktet som gjelder betegnelse, terminologi, symboler, testing og testingsmetoder, pakking, merking og etikettering og fremgangsmåter for samsvarsvurdering. Som tekniske spesifikasjoner regnes også krav til produksjonsmetoder for: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-punkt-2-ledd-1-punkt-1"><article class="legalP" id="kapittel-1-paragraf-3-punkt-2-ledd-1-punkt-1-ledd-1">produkter beregnet på konsum, fôrvarer samt legemidler som definert i legemiddelloven § 2, og</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-punkt-2-ledd-1-punkt-2"><article class="legalP" id="kapittel-1-paragraf-3-punkt-2-ledd-1-punkt-2-ledd-1">andre produkter når kravene påvirker produktenes egenskaper.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-3-punkt-3"><article class="legalP" id="kapittel-1-paragraf-3-punkt-3-ledd-1">Med <i>andre krav</i> menes krav som ikke er tekniske spesifikasjoner, og som påvirker produktets levetid etter at det er brakt på markedet, for eksempel krav til bruk, resirkulering eller gjenbruk, dersom slike krav i betydelig grad kan påvirke produktets sammensetning, egenskaper eller omsetning.</article></article></li><li data-li-identifier="4." data-name="4."><article class="listArticle" id="kapittel-1-paragraf-3-punkt-4"><article class="legalP" id="kapittel-1-paragraf-3-punkt-4-ledd-1">Med <i>produkt</i> menes industriprodukter og landbruksprodukter som omfattes av EØS-avtalen.</article></article></li><li data-li-identifier="5." data-name="5."><article class="listArticle" id="kapittel-1-paragraf-3-punkt-5"><article class="legalP" id="kapittel-1-paragraf-3-punkt-5-ledd-1">Med <i>informasjonssamfunnstjenester</i> menes enhver tjeneste som vanligvis ytes mot vederlag og som formidles elektronisk over avstand og etter individuell anmodning fra en tjenestemottaker, jf. den veiledende listen i direktiv 98/48/EF vedlegg V.</article></article></li><li data-li-identifier="6." data-name="6."><article class="listArticle" id="kapittel-1-paragraf-3-punkt-6"><article class="legalP" id="kapittel-1-paragraf-3-punkt-6-ledd-1">Med <i>regler om informasjonssamfunnstjenester</i> menes regler som helt eller delvis har som direkte formål å regulere tilgangen til informasjonssamfunnstjenester og ytelse av slike tjenester, særlig bestemmelser som gjelder tjenesteyteren, mottakeren av tjenester og tjenestene som sådanne.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/lov/2004-12-17-101/KAPITTEL_2"><h2>Kapittel II Meldeplikt</h2><article class="legalArticle" data-lovdata-URL="LTI/lov/2004-12-17-101/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt for tekniske regler</span></h3><article class="legalP" id="kapittel-2-paragraf-1-ledd-1">Forslag til tekniske regler skal meldes til EFTAs overvåkingsorgan gjennom departementet.</article><article class="legalP" id="kapittel-2-paragraf-1-ledd-2">Det skal gis ny melding etter første ledd dersom det gjøres endringer som i vesentlig grad<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">endrer virkeområdet,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">forkorter tidsplanen for gjennomføring, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">innfører nye eller strengere krav.</article></article></li></ul></article></article><article class="legalArticle" data-lovdata-URL="LTI/lov/2004-12-17-101/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til meldingens innhold mv.</span></h3><article class="legalP" id="kapittel-2-paragraf-2-ledd-1">Meldingen skal inneholde forslaget til tekniske regler på norsk og engelsk. Dersom det ikke fremgår av regelforslaget, skal meldingen begrunne hvorfor reglene anses som nødvendige.</article><article class="legalP" id="kapittel-2-paragraf-2-ledd-2">Så fremt det ikke er åpenbart unødvendig for forståelsen av de tekniske reglene, skal også andre relevante deler av regelverket tas med i meldingen. Dersom det gjøres endringer i tekniske regler som tidligere har vært meldt til EFTAs overvåkingsorgan, er det tilstrekkelig at meldingen inneholder endringene.</article><article class="legalP" id="kapittel-2-paragraf-2-ledd-3">Når forslaget utelukkende bygger på en internasjonal eller europeisk standard, er det tilstrekkelig at meldingen viser til den aktuelle standarden.</article><article class="legalP" id="kapittel-2-paragraf-2-ledd-4">Dersom forslaget særlig tar sikte på å begrense omsetning eller anvendelse av et kjemisk stoff, preparat eller produkt for å beskytte folkehelsen, miljøet eller forbrukerne, skal meldingen også gi opplysninger som nevnt i direktiv 98/34/EF artikkel 8 nr. 1 fjerde ledd.</article></article></section><section class="section" data-name="kapIII" id="kapittel-3" data-lovdata-URL="LTI/lov/2004-12-17-101/KAPITTEL_3"><h2>Kapittel III Stillstandsplikt</h2><article class="legalArticle" data-lovdata-URL="LTI/lov/2004-12-17-101/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Stillstandsplikt</span></h3><article class="legalP" id="kapittel-3-paragraf-1-ledd-1">Forslag til tekniske regler som skal meldes etter § 4, kan ikke vedtas før tre måneder etter det tidspunkt EFTAs overvåkingsorgan mottar melding etter kapittel II, såfremt ikke annet følger av tredje ledd i paragrafen her eller §§ 7 og 8.</article><article class="legalP" id="kapittel-3-paragraf-1-ledd-2">Dersom en EØS-stat, Sveits, EFTAs overvåkingsorgan eller Europakommisjonen gir kommentarer til et forslag til teknisk regel, skal det så langt det er mulig tas hensyn til disse.</article><article class="legalP" id="kapittel-3-paragraf-1-ledd-3">Dersom departementet innen tre måneder regnet fra det tidspunkt EFTAs overvåkingsorgan mottar meldingen, mottar en utførlig uttalelse fra en EØS EFTA-stat, Sveits eller EFTAs overvåkingsorgan om at det planlagte tiltaket kan skape hindringer for den frie bevegeligheten av varer eller informasjonssamfunnstjenester, eller for etablering av slike tjenester, skal vedtakelsen utsettes med ytterligere<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">en måned for forslag til regler om informasjonssamfunnstjenester og for forslag til vilkår i avtaler som nevnt i § 3 nr. 1 annet ledd, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">tre måneder for andre forslag til tekniske regler.</article></article></li></ul></article></article><article class="legalArticle" data-lovdata-URL="LTI/lov/2004-12-17-101/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Unntak fra stillstandsplikten ved behov for umiddelbar vedtakelse</span></h3><article class="legalP" id="kapittel-3-paragraf-2-ledd-1">Stillstandsplikten etter § 6 får ikke anvendelse når tekniske regler må utarbeides på kort tid og vedtas umiddelbart på grunn av en alvorlig og uforutsigbar situasjon knyttet til<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">vern av folkehelsen, dyrs helse eller plantelivet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">offentlig sikkerhet, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">offentlig orden når det gjelder regler om informasjonssamfunnstjenester, herunder særlig regler til vern av mindreårige.</article></article></li></ul></article><article class="legalP" id="kapittel-3-paragraf-2-ledd-2">Stillstandsplikten etter § 6 får heller ikke anvendelse når regler om finansielle tjenester må vedtas og settes i kraft umiddelbart på grunn av en alvorlig situasjon knyttet til det økonomiske systems sikkerhet og integritet, herunder særlig regler til vern av innskytere, investorer og forsikrede.</article><article class="legalP" id="kapittel-3-paragraf-2-ledd-3">Meldingen etter kapittel II skal angi grunnen til at umiddelbar vedtakelse anses nødvendig.</article></article><article class="legalArticle" data-lovdata-URL="LTI/lov/2004-12-17-101/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Andre unntak fra stillstandsplikten</span></h3><article class="legalP" id="kapittel-3-paragraf-3-ledd-1">Stillstandsplikten etter § 6 kommer ikke til anvendelse på<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">tekniske regler som forbyr produksjon uten å hindre den frie bevegeligheten av varer, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">tekniske regler om økonomiske tiltak som nevnt i § 3 nr. 1 annet ledd.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/lov/2004-12-17-101/KAPITTEL_4"><h2>Kapittel IV Rettsvirkninger ved brudd på loven</h2><article class="legalArticle" data-lovdata-URL="LTI/lov/2004-12-17-101/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Uanvendelighet</span></h3><article class="legalP" id="kapittel-4-paragraf-1-ledd-1">Tekniske regler som er vedtatt uten behandling i samsvar med kapittel II og III, kan ikke anvendes eller påberopes overfor den enkelte før de er behandlet i samsvar med § 10, så langt anvendelse eller påberopelse vil kunne hindre eller vanskeliggjøre<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">produksjon, import, omsetning eller bruk av et produkt, eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">ytelse, omsetning, etablering eller bruk av informasjonssamfunnstjenester.</article></article></li></ul></article></article><article class="legalArticle" data-lovdata-URL="LTI/lov/2004-12-17-101/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Melding og stadfestelse etter vedtakelse</span></h3><article class="legalP" id="kapittel-4-paragraf-2-ledd-1">Tekniske regler som er vedtatt uten behandling i samsvar med kapittel II og III, skal umiddelbart meldes til EFTAs overvåkingsorgan etter §§ 4 og 5 som forslag til tekniske regler.</article><article class="legalP" id="kapittel-4-paragraf-2-ledd-2">Dersom de vedtatte tekniske reglene ikke endres etter at de er behandlet i samsvar med kapittel II og III, skal reglene stadfestes. Tekniske regler som er vedtatt ved lov, stadfestes av Kongen. Tekniske regler som er vedtatt ved forskrift, stadfestes av det organ som har vedtatt forskriften.</article></article><article class="legalArticle" data-lovdata-URL="LTI/lov/2004-12-17-101/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kunngjøring i Norsk Lovtidend</span></h3><article class="legalP" id="kapittel-4-paragraf-3-ledd-1">Samtidig med at melding etter § 10 første ledd sendes til EFTAs overvåkningsorgan, skal opplysning om meldingen sendes til kunngjøring i Norsk Lovtidend.</article><article class="legalP" id="kapittel-4-paragraf-3-ledd-2">Stadfestelse etter § 10 annet ledd skal kunngjøres i Norsk Lovtidend.</article><article class="legalP" id="kapittel-4-paragraf-3-ledd-3">Ved kunngjøring i henhold til denne paragrafen gjelder kravene i § 12.</article></article></section><section class="section" data-name="kapV" id="kapittel-5" data-lovdata-URL="LTI/lov/2004-12-17-101/KAPITTEL_5"><h2>Kapittel V Forskjellige bestemmelser</h2><article class="legalArticle" data-lovdata-URL="LTI/lov/2004-12-17-101/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Henvisning til denne loven</span></h3><article class="legalP" id="kapittel-5-paragraf-1-ledd-1">Tekniske regler som kunngjøres, skal inneholde en henvisning til direktiv 98/34/EF, som endret ved direktiv 98/48/EF, og denne loven.</article></article><article class="legalArticle" data-lovdata-URL="LTI/lov/2004-12-17-101/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Informasjon til EFTAs overvåkingsorgan</span></h3><article class="legalP" id="kapittel-5-paragraf-2-ledd-1">Tekniske regler som har vært meldt til EFTAs overvåkingsorgan etter loven her og har trådt i kraft, skal sendes til EFTAs overvåkingsorgan gjennom departementet.</article></article><article class="legalArticle" data-lovdata-URL="LTI/lov/2004-12-17-101/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Meldeplikt m.m. for standarder</span></h3><article class="legalP" id="kapittel-5-paragraf-3-ledd-1">Departementet kan ved forskrift gi regler om meldeplikt m.m. ved nasjonal utarbeidelse av standarder.</article></article><article class="legalArticle" data-lovdata-URL="LTI/lov/2004-12-17-101/§15" data-name="§15" id="kapittel-5-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forskrifter til loven</span></h3><article class="legalP" id="kapittel-5-paragraf-4-ledd-1">Departementet kan ved forskrift gi nærmere regler om utforming og kunngjøring av meldinger og om utførlige uttalelser eller kommentarer til andre staters forslag til tekniske regler.</article></article></section><section class="section" data-name="kapVI" id="kapittel-6" data-lovdata-URL="LTI/lov/2004-12-17-101/KAPITTEL_6"><h2>Kapittel VI Sluttbestemmelser</h2><article class="legalArticle" data-lovdata-URL="LTI/lov/2004-12-17-101/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse og overgangsbestemmelse</span></h3><article class="legalP" id="kapittel-6-paragraf-1-ledd-1">Loven gjelder fra den tid Kongen bestemmer.</article><article class="legalP" id="kapittel-6-paragraf-1-ledd-2">Loven gjelder ikke for tekniske regler vedtatt før lovens ikrafttredelse.</article></article><article class="legalArticle" data-lovdata-URL="LTI/lov/2004-12-17-101/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Andre lovendringer</span></h3><article class="legalP" id="kapittel-6-paragraf-2-ledd-1">Fra den tid loven trer i kraft gjøres følgende endring i lov 10. februar 1967 om behandlingsmåten i forvaltningssaker § 38 første ledd bokstav a:</article><article class="legalP" id="kapittel-6-paragraf-2-ledd-2">inneholde en utrykkelig henvisning til den eller de bestemmelser som gir forvaltningsorganet hjemmel til å utferdige forskriften, og en henvisning i samsvar med EØS-høringsloven § 12 hvis forskriften inneholder tekniske regler i henhold til nevnte lov.</article></article></section><section class="section" id="kapittel-7" data-lovdata-URL="LTI/lov/2004-12-17-101/KAPITTEL_7"><h2>Rettelser</h2><article class="defaultP" data-text-size="small">I 2005 hefte 3 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">I noten under tittelen tilføyes:</article><article class="defaultP"><i>Jf. EØS-avtalen vedlegg II kap. XIX nr. 1 (direktiv 98/34/EF som endret ved direktiv 98/48/EF).</i></article></section></main></body></html>