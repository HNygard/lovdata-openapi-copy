<!DOCTYPE html><html lang="no"><head><title>Forskrift om eksamen ved Høgskolen i Bodø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-06-15-955</dd><dt class="dokid">DokumentID</dt><dd class="dokid">LTI/forskrift/2004-06-15-955</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 10 s 1433</dd><dt class="dateInForce">I kraft fra</dt><dd class="dateInForce">2004-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-05-14-710</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2004-06-25</dd><dt class="journalNumber">Journalnummer</dt><dd class="journalNumber">2004-0862</dd><dt class="titleShort">Korttittel</dt><dd class="titleShort">Forskrift om eksamen ved HiBo</dd><dt class="title">Tittel</dt><dd class="title">Forskrift om eksamen ved Høgskolen i Bodø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Bodø 15. juni 2004 med hjemmel i lov 12. mai 1995 nr. 22 om universiteter og høgskoler § 50.</dd><dt class="refid">RefID</dt><dd class="refid">forskrift/2004-06-15-955</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Bodø.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Vilkår for å gå opp til eksamen</li><li>§ 4. Privatister</li><li>§ 5. Oppmelding</li><li>§ 6. Ordinær eksamen</li><li>§ 7. Ny eksamen</li><li>§ 8. Reduksjon i studiepoeng</li><li>§ 9. Eksamensformer</li><li>§ 10. Vurderingsuttrykk</li><li>§ 11. Særordninger</li><li>§ 12. Bruk av hjelpemidler ved skoleeksamener</li><li>§ 13. Fravær fra eksamen</li><li>§ 14. Sensur</li><li>§ 15. Vitnemål – Karakterutskrift</li><li>§ 16. Annullering av eksamen, fusk, bortvisning</li><li>§ 17. Begrunnelse og klage</li><li>§ 18. Utfyllende regler</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-06-15-955" id="dokument"><h1>Forskrift om eksamen ved Høgskolen i Bodø.</h1><article class="legalArticle" data-lovdata-URL="LTI/forskrift/2004-06-15-955/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for studenter og privatister som går opp til eksamen ved Høgskolen i Bodø. For studier som er regulert av rammeplaner, har rammeplanen forrang framfor denne forskriften i tilfeller der det ikke er samsvar mellom bestemmelsene.</article></article><article class="legalArticle" data-lovdata-URL="LTI/forskrift/2004-06-15-955/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Se § 2 Definisjoner i forskrift om studier for Høgskolen i Bodø.</article></article><article class="legalArticle" data-lovdata-URL="LTI/forskrift/2004-06-15-955/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å gå opp til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">I henhold til lovens § 40 har den som oppfyller de generelle og eventuelt spesielle opptakskrav og andre krav for å gå opp til eksamen i vedkommende studium, rett til å gå opp til eksamen.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">For å få adgang til eksamen må studenter være registrert som student og oppmeldt til eksamen innenfor de frister som er fastsatt av høgskolen.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Det skal framgå klart av studieplanen hvilke eksamener og vurderinger underveis i studieløpet som skal inngå på vitnemålet eller regnes inn i karakteren for endelig studium.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">Studenter har normalt adgang til de eksamener som er avtalt gjennom utdanningsplanen for den enkelte student.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1">Der hvor gjeldende studieplan fastsetter spesielle krav til forkunnskaper, obligatorisk undervisning, utført laboratoriearbeid, praksis eller andre krav for å gå opp til eksamen, må slike være gjennomført og/eller bestått for å kunne gå opp til eksamen (jf. lovens § 40, punkt 2 og § 46, punkt 5).</article></article></li><li data-li-identifier="6." data-name="6."><article class="listArticle" id="paragraf-3-punkt-6"><article class="legalP" id="paragraf-3-punkt-6-ledd-1">En student kan framstille seg til eksamen i samme emne inntil 3 ganger. Ved søknad om 4. gangs forsøk til eksamen skal studenten innkalles til samtale/veiledning med studieansvarlig for studiet om studieprogresjonen. Dersom studenten etter dette fortsatt opprettholder søknad om et 4. forsøk, skal slik søknad normalt innvilges. Studenten må kunne dokumentere at slik veiledning har funnet sted. En student kan ikke kreve at eksamen arrangeres dersom det er gått mer enn ett studieår siden studenten skulle ha avlagt ordinær eksamen i henhold til utdanningsplanen.</article></article></li><li data-li-identifier="7." data-name="7."><article class="listArticle" id="paragraf-3-punkt-7"><article class="legalP" id="paragraf-3-punkt-7-ledd-1">Oppgavebesvarelser som tidligere har fått en endelig sensur, kan ikke innleveres til bedømmelse på nytt. Tar studenten eksamen i flere emner der det kan være faglig innbyrdes likhet eller overlapping, skal det leveres separate besvarelser.</article></article></li><li data-li-identifier="8." data-name="8."><article class="listArticle" id="paragraf-3-punkt-8"><article class="legalP" id="paragraf-3-punkt-8-ledd-1">Ved ikke bestått praksis kan studenten ta praksis opp igjen. Ved andre gangs ikke bestått på samme praksisperiode vil studenten ikke kunne fortsette i studiet. I særskilte tilfeller kan avdelingsstyret/kollegiet etter søknad og med innstilling fra praksisansvarlig gjøre unntak fra disse bestemmelsene.</article></article></li><li data-li-identifier="9." data-name="9."><article class="listArticle" id="paragraf-3-punkt-9"><article class="legalP" id="paragraf-3-punkt-9-ledd-1">En student opptatt til et studium kan kreve å få framstille seg til eksamen i inntil ett år etter at studiet skulle vært avsluttet. Retten til å fortsette ved et studium kan være regulert ved særskilte krav for hvert enkelt studium. Slike krav fastsettes etter faglig begrunnelse av avdelingsstyret, eventuelt med bakgrunn i nasjonalt gjeldende rammeplan, og skal framgå av aktuell studieplan.</article></article></li><li data-li-identifier="10." data-name="10."><article class="listArticle" id="paragraf-3-punkt-10"><article class="legalP" id="paragraf-3-punkt-10-ledd-1">For å kunne gå opp til eksamen må studenten dersom ikke annet er bestemt av høgskolen ha betalt semesteravgift etter lov 28. juni 1996 nr. 54 om studentsamskipnader og forskrift 12. februar 2001 nr. 153 om studentsamskipnader</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Privatistenes rettigheter ved høgskolen er begrenset til adgang til å delta i offentlige forelesninger og adgang til å gå opp til eksamen. Adgang til å få oppgaver mv. rettet kan normalt ikke påregnes. Med forelesning menes formidling av kunnskap som tilbys til den samlede studentgruppe på emnet og hvor deltakernes egenaktivitet er begrenset til enkeltspørsmål og kommentarer. Avdelingen som har ansvaret for emnet, kan gi privatister adgang til undervisning som ikke er offentlig.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Privatister skal i tillegg til semesteravgift til Studentsamskipnad i Bodø betale eksamensvederlag i samsvar med styrets bestemmelser om dette.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Privatister må søke om rett til å følge aktuelle emneavviklinger innen fastsatte frister. Dokumentasjon av generell og eventuell spesiell studiekompetanse må vedlegges oppmeldingen. Høgskolen kan i særlige tilfeller dispensere fra oppmeldingsfristen.</article></article></li><li data-li-identifier="4." data-name="4."><article class="listArticle" id="paragraf-4-punkt-4"><article class="legalP" id="paragraf-4-punkt-4-ledd-1">Forskrift om eksamen gjelder også for privatister så lenge bestemmelsene ikke strider mot innholdet i denne paragraf.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">For ordinære eksamener skal eksamensplan (tidspunkt for eksamen eller innlevering av oppgave) normalt være kunngjort ved studiestart, og senest ved oppstart av det semester eksamen er planlagt i. Ny eksamen skal være kunngjort senest 2 uker før tidspunkt for eksamen eller innlevering av oppgave.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Sted for avvikling av eksamen fastsettes av avdelingen og skal framgå av studieplan og eksamensplan. Studenter kan søke om å få avlegge eksamen et annet sted enn det som er fastsatt. Studenten kan da pålegges å betale et gebyr for å få avlegge eksamen på andre steder enn det som framgår av studieplan og eksamensplan.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Fastlagte eksamensdatoer endres kun etter vedtak i avdelingsstyret/kollegiet ved den avdelingen som har ansvaret for studiet. Studentene har selv ansvar for at de ikke melder seg til eksamener som avvikles samtidig.</article></article></li><li data-li-identifier="4." data-name="4."><article class="listArticle" id="paragraf-5-punkt-4"><article class="legalP" id="paragraf-5-punkt-4-ledd-1">Oppmelding til ordinær eksamen skjer automatisk i forhold til den utdanningsplan som er avtalt med den enkelte student. Studenter uten utdanningsplan melder seg opp til den enkelte emneavvikling innen fastsatte frister. Påmelding til emneavvikling gir påmelding til alle eksamener i emnet. Studenter som ønsker å framstille seg til eksamen i studium eller fag de ikke har i sin utdanningsplan eller til ny eksamen, må selv melde seg opp innenfor de frister som fastsettes for det enkelte studieår.</article></article></li><li data-li-identifier="5." data-name="5."><article class="listArticle" id="paragraf-5-punkt-5"><article class="legalP" id="paragraf-5-punkt-5-ledd-1">Studenter som ønsker å avlegge ny eksamen som arrangeres utenom godkjent utdanningsplan må selv melde seg opp innen fristen for oppmelding.</article></article></li><li data-li-identifier="6." data-name="6."><article class="listArticle" id="paragraf-5-punkt-6"><article class="legalP" id="paragraf-5-punkt-6-ledd-1">Det er studentens eget ansvar å kontrollere i «Arena» at utdanningsplanen er i tråd med planlagt studieløp, og at oppmeldinger til emneavviklinger og eksamener er korrekte.</article></article></li><li data-li-identifier="7." data-name="7."><article class="listArticle" id="paragraf-5-punkt-7"><article class="legalP" id="paragraf-5-punkt-7-ledd-1">Trekk fra eksamen kan skje inntil 2 uker (14 dager) før aktuell eksamensdato.</article></article></li><li data-li-identifier="8." data-name="8."><article class="listArticle" id="paragraf-5-punkt-8"><article class="legalP" id="paragraf-5-punkt-8-ledd-1">Den som trekker seg etter fastsatt frist, eventuelt i eksamenslokalet, og som ikke har gyldig grunn til det, regnes for å ha framstilt seg til eksamen. Med gyldig grunn menes grunn som gir rett til ny eksamen. Det kreves dokumentasjon fra lege etc. i slike tilfelle. (jf. forskriftens § 3.)</article></article></li><li data-li-identifier="9." data-name="9."><article class="listArticle" id="paragraf-5-punkt-9"><article class="legalP" id="paragraf-5-punkt-9-ledd-1">Studenten er selv ansvarlig for å holde seg orientert om tid og sted for eksamen.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ordinær eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Avdelingsstyret/kollegiet fastsetter tidsperiode for arrangering av ordinær eksamen.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Innenfor samme semester skal det normalt kun arrangeres én eksamen i samme emne eller kurs.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Avdelingsstyret/kollegiet kan vedta særskilt evalueringsform for privatister og studenter som ikke har emnet/studiet i sin utdanningsplan.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ny eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Det arrangeres ny eksamen i alle emner hvor det er registrert stryk, sykmelding eller annet godkjent fravær ved ordinær eksamen i faget</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Dersom det i gjeldende studieplan er forutsatt at aktuell eksamen er bestått før videre studieprogresjon kan påberopes, vil det bli arrangert ny eksamen før eller i forbindelse med oppstart av påfølgende semester for den eller de studentene som ikke har bestått ordinær eksamen, og som krever slik eksamen avholdt. Krav må være framstilt innen en uke etter at sensur har falt. Dersom ny eksamen ikke er bestått, kan ikke studenten kreve ny eksamen før ved første ordinære eksamen.</article></article></li><li data-li-identifier="3." data-name="3."><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">Dersom en student framstiller seg til ny eksamen, gjelder det pensum og den eksamensform som er fastsatt for eksamen ved siste ordinære eksamen. Avdelingsstyret kan vedta unntak med hensyn til eksamensform. For studenter som deltar på ny eksamen i samme emne som ved ordinær eksamen, gjelder det pensum og den eksamensform som er fastsatt for eksamen ved den ordinære eksamen.</article></article></li><li data-li-identifier="4." data-name="4."><article class="listArticle" id="paragraf-7-punkt-4"><article class="legalP" id="paragraf-7-punkt-4-ledd-1">Det kan arrangeres ny eksamen i forbindelse med at emner opphører eller at det går mer enn ett år mellom to ordinære eksamener. Respektive avdelingsstyre/kollegium avgjør om og eventuelt når slik eksamen arrangeres.</article></article></li><li data-li-identifier="5." data-name="5."><article class="listArticle" id="paragraf-7-punkt-5"><article class="legalP" id="paragraf-7-punkt-5-ledd-1">Dersom det arrangeres ny eksamen har også studenter som ønsker å forbedre karakteren adgang til eksamen.</article></article></li><li data-li-identifier="6." data-name="6."><article class="listArticle" id="paragraf-7-punkt-6"><article class="legalP" id="paragraf-7-punkt-6-ledd-1">Dersom en kandidat har bestått samme eksamen mer enn én gang, vil beste karakter gjelde. Dersom det er benyttet ulike karakteruttrykk, skal bokstavkarakter gjelde, dersom studenten ikke gir beskjed om noe annet.</article></article></li><li data-li-identifier="7." data-name="7."><article class="listArticle" id="paragraf-7-punkt-7"><article class="legalP" id="paragraf-7-punkt-7-ledd-1">Oppmelding til ny eksamen må skje i henhold til § 5.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-8-ledd-1">Dersom en student avlegger eksamen i forskjellige emner hvis innhold helt eller delvis dekker hverandre, skal dette normalt føre til reduksjon i studiepoeng på vitnemål eller karakterutskrift. Slik faglig overlapping skal normalt være opplyst i aktuell studieplan. Reduksjonen skal komme til uttrykk i det emne eller kurs som studenten sist har avlagt eksamen i.</article></article><article class="legalArticle" data-lovdata-URL="LTI/forskrift/2004-06-15-955/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Eksamensformer</span></h2><ul class="defaultList"><li data-li-identifier="1." data-name="1."><article class="listArticle" id="paragraf-9-punkt-1"><article class="legalP" id="paragraf-9-punkt-1-ledd-1">Høgskolen skal sikre at de vurderingsformer som velges, fremmer læring, sikrer kvalitet og ivaretar studentenes rettssikkerhet. Studenten skal ha løpende tilbakemeldinger og vurderinger underveis i studiet. Det skal framgå av studieplanen hvilke eksamener som inngår i studentenes læringsforløp, hvilke av disse som inngår på vitnemålet eller i endelig karakter og hvordan disse regnes sammen til endelig karakter.</article></article></li><li data-li-identifier="2." data-name="2."><article class="listArticle" id="paragraf-9-punkt-2"><article class="legalP" id="paragraf-9-punkt-2-ledd-1">Omfang av eksamen i form av studiepoeng, andel den utgjør av en eventuell sammenslått karakter, eksamensform og lengde spesifiseres i studieplan.</article></article></li><li data-li-identifier="3." data-name="3."><article class="listArticle" id="paragraf-9-punkt-3"><article class="legalP" id="paragraf-9-punkt-3-ledd-1">Innenfor et studieprogram skal individuell eksamen utgjøre minst halvparten av vurderingsgrunnlaget i studiet.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vurderingsuttrykk</span></h2><article class="legalP" id="paragraf-10-ledd-1">Vurderingsuttrykket ved eksamen, prøve, bedømmelse av oppgave eller annen vurdering skal være Bestått/Ikke bestått eller en gradert skala med fem trinn fra A-E for bestått og F for ikke bestått. Vurderingsuttrykket framgår av studieplan.</article></article><article class="legalArticle" data-lovdata-URL="LTI/forskrift/2004-06-15-955/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Særordninger</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Kandidater som har behov for spesielle ordninger i forbindelse med eksamen, må innen fristen for eksamensoppmelding søke om dette. Søknaden stiles til høgskolen v/studiedirektør. Bekreftet dokumentasjon som begrunner søknaden må vedlegges. (se egne retningslinjer og søknadsskjema.)</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Særordning kan gis til kandidater som har norsk som fremmedspråk eller dokumenterer spesielle funksjonshemminger (for eksempel bevegelses-, hørsels- eller synshemming, dysleksi eller skjulte funksjonshemminger), gravide, mødre som ammer etc.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">Studenter med dysleksi eller andre lese-/skriveproblemer kan etter eget ønske få vedlagt sine besvarelser en attest (anonymisert) som bekrefter dette. Kandidater kan etter søknad til avdelingsstyret/kollegiet få vurdert alternativ eksamensform. Bekreftet dokumentasjon som begrunner søknaden må vedlegges.</article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">Studenter som på bakgrunn av religion/religiøse grunner ikke kan avlegge eksamen på fastsatt eksamensdag kan etter søknad få lagt eksamen på andre dager. Tilgang til slik eksamen vil normalt bare bli gitt til vedkommende student.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Kandidaten kan besvare oppgaven på engelsk. I særskilte tilfeller kan en kandidat etter søknad få oppgavetekst på engelsk. Slik søknad avgjøres i respektive avdelingsstyre/kollegium, og må være fremmet innen frist for påmelding til emneavvikling.</article></article></li><li data-li-identifier="6." data-name="6."><article class="listArticle" id="paragraf-11-punkt-6"><article class="legalP" id="paragraf-11-punkt-6-ledd-1">Særordninger kan for øvrig (jf. punkt 3) gis i form av spesiell fysisk tilrettelegging, hjelpemidler og/eller utvidet tid til eksamen. Kandidater med norsk som fremmedspråk kan få innvilget ekstra tid til eksamen.</article></article></li><li data-li-identifier="7." data-name="7."><article class="listArticle" id="paragraf-11-punkt-7"><article class="legalP" id="paragraf-11-punkt-7-ledd-1">Kandidater som får godkjent ekstra tid på skriftlig skoleeksamen vil normalt få inntil: <ul class="defaultList"><li data-li-identifier="-" data-name="-"><article class="listArticle" id="paragraf-11-punkt-7-ledd-1-punkt-1"><article class="legalP" id="paragraf-11-punkt-7-ledd-1-punkt-1-ledd-1">30 minutter ekstra tid for skoleeksamen som varer til og med 4 timer.</article></article></li><li data-li-identifier="-" data-name="-"><article class="listArticle" id="paragraf-11-punkt-7-ledd-1-punkt-2"><article class="legalP" id="paragraf-11-punkt-7-ledd-1-punkt-2-ledd-1">45 minutter ekstra tid for skoleeksamen som varer til og med 6 timer.</article></article></li><li data-li-identifier="-" data-name="-"><article class="listArticle" id="paragraf-11-punkt-7-ledd-1-punkt-3"><article class="legalP" id="paragraf-11-punkt-7-ledd-1-punkt-3-ledd-1">60 minutter ekstra tid for skoleeksamen som varer mer enn 6 timer.</article></article></li></ul></article><article class="legalP" id="paragraf-11-punkt-7-ledd-2">Kandidater som får godkjent ekstra tid på hjemmeeksamen dersom det leveres individuell oppgave vil normalt få inntil: <ul class="defaultList"><li data-li-identifier="-" data-name="-"><article class="listArticle" id="paragraf-11-punkt-7-ledd-2-punkt-1"><article class="legalP" id="paragraf-11-punkt-7-ledd-2-punkt-1-ledd-1">1 dag hjemmeeksamen, 2 timer utvidet tid.</article></article></li><li data-li-identifier="-" data-name="-"><article class="listArticle" id="paragraf-11-punkt-7-ledd-2-punkt-2"><article class="legalP" id="paragraf-11-punkt-7-ledd-2-punkt-2-ledd-1">2 dager hjemmeeksamen, 4 timer utvidet tid.</article></article></li><li data-li-identifier="-" data-name="-"><article class="listArticle" id="paragraf-11-punkt-7-ledd-2-punkt-3"><article class="legalP" id="paragraf-11-punkt-7-ledd-2-punkt-3-ledd-1">3-5 dager hjemmeeksamen, 6 timer utvidet tid.</article></article></li><li data-li-identifier="-" data-name="-"><article class="listArticle" id="paragraf-11-punkt-7-ledd-2-punkt-4"><article class="legalP" id="paragraf-11-punkt-7-ledd-2-punkt-4-ledd-1">Fra 6 dager hjemmeeksamen, 1 dag ekstra tid.</article></article></li></ul></article><article class="legalP" id="paragraf-11-punkt-7-ledd-3">I samråd med aktuell avdeling, kan det innvilges ytterligere ekstra tid i spesielle tilfeller.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av hjelpemidler ved skoleeksamener</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Oversikt over tillatte hjelpemidler ved eksamener skal være angitt for det enkelte emne eller kurs i aktuell studieplan, samt skal tydelig framgå av eksamensoppgaven.</article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Enkel kalkulator (se egne retningslinjer), blyant, penn, linjal og tospråklige ordbøker betraktes som generelle hjelpemidler, og kan benyttes ved alle eksamener dersom ikke annet er angitt.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">Bruk eller besittelse av ulovlige hjelpemidler på eksamen betraktes som fusk.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fravær fra eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Studenter som uteblir fra eksamen og som påberoper seg gyldig grunn, må uten opphold gi studieadministrasjonen skriftlig melding.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Skriftlig dokumentasjon på det forhold som påberopes må leveres samtidig eller så snart som slik dokumentasjon er mulig å fremskaffe. Ved egen sykdom eller sykdom i nærmeste familie, skal det foreligge legeerklæring. Studiedirektør avgjør om fravær fra eksamen kan godkjennes som gyldig fravær.</article></article></li><li data-li-identifier="4." data-name="4."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Fravær som skyldes studentens egne disposisjoner skal normalt ikke godkjennes.</article></article></li><li data-li-identifier="5." data-name="5."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">Godkjent fravær teller ikke som eksamensforsøk i relasjon til forskriftens § 3 punkt 6. Fravær som ikke blir godkjent teller som eksamensforsøk og gis karakteren «ikke møtt».</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Sensur</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">Sensurordningen som benyttes skal framgå av studieplan.</article></article></li><li data-li-identifier="2." data-name="2."><article class="listArticle" id="paragraf-14-punkt-2"><article class="legalP" id="paragraf-14-punkt-2-ledd-1">Sensurfristen er 3 uker fra innleveringsdatoen for besvarelsene hvis ikke særlige grunner gjør det nødvendig å bruke mer tid (jf. lovens § 50, pkt. 4). For de emner hvor eksamen er sammensatt av en skriftlig prøve med muntlig etterprøving/justering av karakteren, skal sensur av skriftlig prøve foreligge senest 48 timer før muntlig prøve. En student som ikke har bestått skriftlig prøve, kan ikke fremstille seg til muntlig prøve.</article></article></li><li data-li-identifier="3." data-name="3."><article class="listArticle" id="paragraf-14-punkt-3"><article class="legalP" id="paragraf-14-punkt-3-ledd-1">Når to sensorer i fellesskap skal fastsette karakteren, og det ikke er mulig å oppnå enighet om et felles sensurvedtak, utvides kommisjonen med en tredje, ekstern sensor. Ved fortsatt uenighet, avgjør den sist oppnevnte eksterne sensor karakteren.</article></article></li><li data-li-identifier="4." data-name="4."><article class="listArticle" id="paragraf-14-punkt-4"><article class="legalP" id="paragraf-14-punkt-4-ledd-1">Sensur kunngjøres via SMS og på «Arena».</article></article></li><li data-li-identifier="5." data-name="5."><article class="listArticle" id="paragraf-14-punkt-5"><article class="legalP" id="paragraf-14-punkt-5-ledd-1">Obligatoriske arbeider som inngår i emner eller emnegruppe må være godkjent før endelig karakter kan gis og sensuren for vedkommende student kan kunngjøres.</article></article></li><li data-li-identifier="6." data-name="6."><article class="listArticle" id="paragraf-14-punkt-6"><article class="legalP" id="paragraf-14-punkt-6-ledd-1">Ved mappevurdering skal det ikke foreligge sensur i form av en karakter før mappen i henhold til studieplan er komplett. Tilbakemelding underveis i arbeidet med en mappe regnes som tilbakemelding/veiledning og kan ikke påklages.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Vitnemål – Karakterutskrift</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Det skrives ut vitnemål og diploma supplement for alle studier som i henhold til godkjenning gir vitnemål fra Høgskolen i Bodø. Det gis ut karakterutskrift på anmodning fra studenten.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">For studieprogrammer som ikke gir vitnemål utstedes det normalt karakterutskrift ved fullført studium.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Studenter som har fått fritak etter forskrift om studier ved Høgskolen i Bodø § 6, og som tilfredsstiller kravene til fullført studium, kan få vitnemål dersom minimum halvparten av studiet regnet i studiepoeng er gjennomført ved Høgskolen i Bodø. Dersom en mindre del av studiet er tatt ved høgskolen, vurderes det i hvert enkelt tilfelle hvilken institusjon som skal utstede vitnemål.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Det utstedes normalt kun ett vitnemål pr. kandidat. Dersom kandidaten forbedrer karakterer som inngår på vitnemålet, kan kandidaten kreve å få utstedt nytt vitnemål. I slike tilfeller må tidligere utstedte vitnemål tilbakeleveres.</article></article></li><li data-li-identifier="5." data-name="5."><article class="listArticle" id="paragraf-15-punkt-5"><article class="legalP" id="paragraf-15-punkt-5-ledd-1">I særlige tilfeller hvor det kan sannsynliggjøres/dokumenteres at vitnemål er forsvunnet/destruert, kan det utstedes nytt vitnemål.</article></article></li><li data-li-identifier="6." data-name="6."><article class="listArticle" id="paragraf-15-punkt-6"><article class="legalP" id="paragraf-15-punkt-6-ledd-1">Vitnemålet skal som et minimum gi opplysninger om: <ul class="defaultList"><li data-li-identifier="a." data-name="a."><article class="listArticle" id="paragraf-15-punkt-6-ledd-1-punkt-1"><article class="legalP" id="paragraf-15-punkt-6-ledd-1-punkt-1-ledd-1">hvilken utdanning som er gjennomført</article></article></li><li data-li-identifier="b." data-name="b."><article class="listArticle" id="paragraf-15-punkt-6-ledd-1-punkt-2"><article class="legalP" id="paragraf-15-punkt-6-ledd-1-punkt-2-ledd-1">hvilken tittel/grad som ev. er oppnådd</article></article></li><li data-li-identifier="c." data-name="c."><article class="listArticle" id="paragraf-15-punkt-6-ledd-1-punkt-3"><article class="legalP" id="paragraf-15-punkt-6-ledd-1-punkt-3-ledd-1">navn, vekttall eller studiepoeng og karakter for emner/emnegrupper som er gitt avsluttende vurdering, og som inngår i studiet</article></article></li><li data-li-identifier="d." data-name="d."><article class="listArticle" id="paragraf-15-punkt-6-ledd-1-punkt-4"><article class="legalP" id="paragraf-15-punkt-6-ledd-1-punkt-4-ledd-1">tidspunkt for avlagt eksamen for de enkelte emner/emnegrupper som inngår i studiet</article></article></li><li data-li-identifier="e." data-name="e."><article class="listArticle" id="paragraf-15-punkt-6-ledd-1-punkt-5"><article class="legalP" id="paragraf-15-punkt-6-ledd-1-punkt-5-ledd-1">tidspunkt for fullført utdanning</article></article></li><li data-li-identifier="f." data-name="f."><article class="listArticle" id="paragraf-15-punkt-6-ledd-1-punkt-6"><article class="legalP" id="paragraf-15-punkt-6-ledd-1-punkt-6-ledd-1">hvilke emner/emnegrupper kandidaten eventuelt har fått fritak/godkjenning for på grunnlag av tidligere utdanning, og hvilken utdanning som er grunnlag for fritaket/godkjenningen</article></article></li><li data-li-identifier="g." data-name="g."><article class="listArticle" id="paragraf-15-punkt-6-ledd-1-punkt-7"><article class="legalP" id="paragraf-15-punkt-6-ledd-1-punkt-7-ledd-1">tittel på selvstendig arbeid som inngår i høgere grad</article></article></li><li data-li-identifier="h." data-name="h."><article class="listArticle" id="paragraf-15-punkt-6-ledd-1-punkt-8"><article class="legalP" id="paragraf-15-punkt-6-ledd-1-punkt-8-ledd-1">karaktersystemet som er benyttet.</article></article></li></ul></article></article></li><li data-li-identifier="7." data-name="7."><article class="listArticle" id="paragraf-15-punkt-7"><article class="legalP" id="paragraf-15-punkt-7-ledd-1">Deleksamener som inngår i en større, sammensatt evaluering i et emne/emnegruppe, skal normalt ikke spesifiseres på vitnemålet.</article></article></li><li data-li-identifier="8." data-name="8."><article class="listArticle" id="paragraf-15-punkt-8"><article class="legalP" id="paragraf-15-punkt-8-ledd-1">Karakterutskrifter skal uavkortet konstatere alle eksamener en student har avlagt og bestått ved høgskolen. Dette gjelder også deleksamener som skal inngå i en større, sammensatt evaluering på vitnemålet.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Annullering av eksamen, fusk, bortvisning</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Forsettlig eller grovt uaktsomt fusk eller forsøk på fusk ved eksamen medfører at eksamen for vedkommende kandidat kan bli annullert. Kandidaten kan også bli utestengt fra høgskolen og fratatt retten til å gå opp til eksamen ved landets høgskoler og universitet i inntil ett år. Jf. lovens § 54 og § 42, 3. ledd.</article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Kandidater som blir grepet i forsettlig eller grovt uaktsomt fusk eller forsøk på fusk ved eksamen kan utestenges fra institusjonen og fratas retten til å gå opp til eksamen i inntil ett år. Jf. lovens § 54 og § 42, 3. ledd.</article></article></li><li data-li-identifier="3." data-name="3."><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">Kandidater som unnlater å følge høgskolens instruks for eksamenskandidater, herunder forstyrrer medstudenter i eksamenssituasjonen, kan bortvises fra eksamenslokalet.</article></article></li><li data-li-identifier="4." data-name="4."><article class="listArticle" id="paragraf-16-punkt-4"><article class="legalP" id="paragraf-16-punkt-4-ledd-1">Studenter som er skyld i grovt forstyrrende eller grovt klanderverdig opptreden kan bli bortvist fra bestemte områder ved institusjonen eller bortvises fra institusjonen i inntil ett år. Jf. lovens § 42, 1. og 2. ledd.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Begrunnelse og klage</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Når det gjelder adgangen til å klage på formelle feil eller karakterfastsettelsen ved eksamen, gjelder bestemmelsene i § 50, § 51 og § 52 i loven.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Klage på formelle feil må framsettes innen 3 uker etter at studenten er eller burde vært kjent med det forhold som begrunner klagen. Klage over formelle feil skal behandles i klagenemnda ved høgskolen.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">Studenten har rett til å få en begrunnelse for karakterfastsettingen av sine eksamensprestasjoner. Ved muntlig eksamen eller bedømmelse av praktiske ferdigheter må krav om begrunnelse framsettes umiddelbart etter at karakteren er gjort kjent. Ved annen bedømmelse må krav om begrunnelse framsettes innen 1 uke fra kandidaten fikk kjennskap til karakteren, dog aldri mer enn tre uker fra karakteren ble kunngjort. Begrunnelse skal normalt gis innen 2 uker etter at kandidaten har bedt om det. Begrunnelsen kan gis muntlig eller skriftlig etter sensors valg. Der flere sensorer har vurdert samme besvarelse, avgjør sensorene seg imellom hvem som skal gi begrunnelse.</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Dersom det er gitt skriftlige retningslinjer for bedømmelsen, skal disse gjøres tilgjengelig for studentene ved gjennomsyn etter at karakter er fastsatt.</article></article></li><li data-li-identifier="5." data-name="5."><article class="listArticle" id="paragraf-17-punkt-5"><article class="legalP" id="paragraf-17-punkt-5-ledd-1">En student kan klage skriftlig over karakterfastsettingen innen 3 uker etter at eksamensresultatet er kunngjort. Er krav om begrunnelse for karakterfastsetting eller klage over formelle feil ved oppgave, eksamensavvikling eller gjennomføring av vurderingen framsatt, løper klagefristen etter denne paragraf fra studenten har fått begrunnelsen eller endelig avgjørelse av klagen foreligger. Dersom studenten har bedt om begrunnelse for karakterfastsettingen, kan studenten klage skriftlig på karakterfastsettingen innen tre uker fra begrunnelsen er gitt.</article></article></li><li data-li-identifier="6." data-name="6."><article class="listArticle" id="paragraf-17-punkt-6"><article class="legalP" id="paragraf-17-punkt-6-ledd-1">Klage over karakterfastsettingen skal forelegges ny eksamenskommisjon for ny sensurering. Resultatet etter ny sensurering er endelig. Svar på klage skal være gitt innen 3 uker etter forespørsel fra kandidaten.</article></article></li><li data-li-identifier="7." data-name="7."><article class="listArticle" id="paragraf-17-punkt-7"><article class="legalP" id="paragraf-17-punkt-7-ledd-1">Bedømmelse av muntlig prestasjon eller annen bedømmelse som på grunn av prøvens art ikke lar seg etterprøve, kan ikke påklages. Forprøver kan bare påklages når eksamen ikke er bestått.</article></article></li></ul></article><article class="legalArticle" data-lovdata-URL="LTI/forskrift/2004-06-15-955/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Utfyllende regler</span></h2><article class="legalP" id="paragraf-18-ledd-1">Styret kan gi utfyllende regler innenfor rammen av denne forskrift.</article></article><article class="legalArticle" data-lovdata-URL="LTI/forskrift/2004-06-15-955/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Forskriften trer i kraft fra 1. juli 2004. Fra samme dato oppheves forskrift 14. mai 1996 nr. 710 om eksamen ved Høgskolen i Bodø.</article></article></main></body></html>