<!DOCTYPE html><html lang="no"><head><title>Forskrift om karantenestasjon for hund og katt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-01-28-360</dd><dt class="dokid">DokumentID</dt><dd class="dokid">LTI/forskrift/2004-01-28-360</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 3 s 482</dd><dt class="dateInForce">I kraft fra</dt><dd class="dateInForce">2004-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li><li>lov/2001-06-15-75/§23</li><li>lov/2001-06-15-75/§24</li><li>lov/1974-12-20-73/§30</li></ul></dd><dt class="dateOfPublication">Kunngjort</dt><dd class="dateOfPublication">2004-02-17</dd><dt class="journalNumber">Journalnummer</dt><dd class="journalNumber">2004-0338</dd><dt class="titleShort">Korttittel</dt><dd class="titleShort">Forskrift om karantenestasjon for hund og katt</dd><dt class="title">Tittel</dt><dd class="title">Forskrift om karantenestasjon for hund og katt.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 28. januar 2004 med hjemmel i lov av 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak av 19. desember 2003 nr. 1790, lov av 15. juni 2001 nr. 75 om veterinærer og annet dyrehelsepersonell § 23 og § 24 og lov av 20. desember 1974 nr. 73 om dyrevern § 30.</dd><dt class="refid">RefID</dt><dd class="refid">forskrift/2004-01-28-360</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om karantenestasjon for hund og katt.<ul class="tocSubUl"><li>Kapittel I. Formål og definisjon<ul class="tocSubUl"><li>§ 1. Formål</li><li>§ 2. Definisjon</li></ul></li><li>Kapittel II. Vilkår for godkjenning av karantenestasjoner<ul class="tocSubUl"><li>§ 3. Karantenepersonell</li><li>§ 4. Karanteneveterinær</li><li>§ 5. Ytre sikring av karantenestasjoner</li><li>§ 6. Indre sikring av karantenestasjon</li><li>§ 7. Evakuering av bygninger</li><li>§ 8. Adgang til karantenestasjoner</li><li>§ 9. Merking av karantenestasjoner</li><li>§ 10. Bygninger</li><li>§ 11. Generelle krav til bur, innredning m.m.</li><li>§ 12. Hundebur</li><li>§ 13. Kattebur</li></ul></li><li>Kapittel III. Krav til drift av karantenestasjoner<ul class="tocSubUl"><li>§ 14. Innsetting av dyr</li><li>§ 15. Frigivelse</li><li>§ 16. Stell og fôring</li><li>§ 17. Medikamentell rutinebehandling</li><li>§ 18. Aktivisering</li><li>§ 19. Journalføring</li><li>§ 20. Overvåking av dyrene</li><li>§ 21. Varslingsrutiner ved sykdom og dødsfall</li><li>§ 22. Generelle hygienebestemmelser</li><li>§ 23. Avfallsbehandling</li></ul></li><li>Kapittel IV. Avsluttende bestemmelser<ul class="tocSubUl"><li>§ 24. Besøk av eier</li><li>§ 25. Godkjenning</li><li>§ 26. Tilsyn og vedtak</li><li>§ 27. Dispensasjon</li><li>§ 28. Straff</li><li>§ 29. Ikrafttredelse</li><li>§ 30. Overgangsordninger</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-01-28-360" id="dokument"><h1>Forskrift om karantenestasjon for hund og katt.</h1><section class="section" data-name="kapI" id="kapittel-1" data-lovdata-URL="LTI/forskrift/2004-01-28-360/KAPITTEL_1"><h2>Kapittel I. Formål og definisjon</h2><article class="legalArticle" data-lovdata-URL="LTI/forskrift/2004-01-28-360/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span><sup class="footnotereference" data-footnotereferencevalue="1" data-unique-footnote-counter="1">1</sup></h3><article class="legalP" id="kapittel-1-paragraf-1-ledd-1">Formålet med denne forskriften er å fastsette dyrehelsemessige og dyrevernmessige krav til godkjenning og drift av karantenestasjoner for hund og katt.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 3. september 1998 nr. 860 om dyrehelsemessige betingelser for innførsel av hund og katt til Norge § 8.</article></footer></article><article class="legalArticle" data-lovdata-URL="LTI/forskrift/2004-01-28-360/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h3><article class="legalP" id="kapittel-1-paragraf-2-ledd-1">Med karantenestasjon menes i denne forskriften virksomhet som har til formål å ta imot hunder og katter som av smitteforebyggende hensyn skal holdes isolert før innførsel eller utførsel til eller fra Norge.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-01-28-360/KAPITTEL_2"><h2>Kapittel II. Vilkår for godkjenning av karantenestasjoner</h2><article class="legalArticle" data-lovdata-URL="LTI/forskrift/2004-01-28-360/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Karantenepersonell</span></h3><article class="legalP" id="kapittel-2-paragraf-1-ledd-1">Alt personell som har sitt virke på karantenestasjonen skal kunne godtgjøre at de har orientert lege om at de arbeider på et sted med potensiell fare for rabiessmitte, og at muligheten for rabiesvaksinasjon er vurdert.</article><article class="legalP" id="kapittel-2-paragraf-1-ledd-2">Personer som i løpet av de siste 10 år er dømt for overtredelse av dyrevernloven eller forskrifter gitt i medhold av den, kan ikke arbeide på karantenestasjonen.</article></article><article class="legalArticle" data-lovdata-URL="LTI/forskrift/2004-01-28-360/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Karanteneveterinær</span></h3><article class="legalP" id="kapittel-2-paragraf-2-ledd-1">Karantenestasjonen skal inngå avtale med en praktiserende veterinær, heretter kalt karanteneveterinær, om behandling av syke og skadde dyr. Ved behov eller etter ønske fra dyreeier kan annen praktiserende veterinær utføre den veterinære behandling. Denne veterinæren vil da ha de samme plikter som karanteneveterinæren.</article><article class="legalP" id="kapittel-2-paragraf-2-ledd-2">Karanteneveterinæren eller dennes stedfortreder skal til enhver tid kunne tilkalles for akutt hjelp.</article></article><article class="legalArticle" data-lovdata-URL="LTI/forskrift/2004-01-28-360/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ytre sikring av karantenestasjoner</span></h3><article class="legalP" id="kapittel-2-paragraf-3-ledd-1">Det skal være mur, vegg eller nettinggjerde rundt alle deler av området som er godkjent som karantenestasjon. Dersom en bygning har en vegg som danner en del av den ytre avgrensningen skal denne veggen være massiv og uten dører.</article><article class="legalP" id="kapittel-2-paragraf-3-ledd-2">Det ytre gjerdet eller muren må være minst 1,8 meter høyt; dersom det/den er lavere enn 3 meter skal enten<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">gjerdet eller muren i tillegg ha et overheng som er minst 0,6 meter bredt med en vinkel på 45° innover og oppover; eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">hele anlegget ha tak av netting.</article></article></li></ul><p class="leddfortsettelse">All netting må bestå av metalltråd som har en diameter på minimum 2 mm og med en maskestørrelse på 5 cm eller mindre.</p></article><article class="legalP" id="kapittel-2-paragraf-3-ledd-3">Det skal ikke være åpninger i gjerdet eller muren annet enn ved innganger eller, i de tilfeller der en bygning danner en del av gjerdet eller muren, sikrede vinduer og ventiler. Gjerdet eller muren skal fortsette under bakkenivå slik at dyr hindres i å grave seg ut eller inn. Dette gjelder ikke for de deler av innhegningen som er på fjellgrunn. Vegetasjon og lignende som kan gi mulighet for inntrengning eller rømning, skal ikke henge inn over den ytre inngjerdingen.</article><article class="legalP" id="kapittel-2-paragraf-3-ledd-4">Løpe- og luftegårder for katter skal uansett høyde på inngjerdingen ha et tak av netting som forhindrer at katter rømmer.</article></article><article class="legalArticle" data-lovdata-URL="LTI/forskrift/2004-01-28-360/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Indre sikring av karantenestasjon</span></h3><article class="legalP" id="kapittel-2-paragraf-4-ledd-1">Alle bur skal være konstruert slik at dyrene ikke kan rømme fra dem når døren til buret er lukket. Innganger til en blokk eller seksjon av bur der det oppstalles karantenedyr skal ha en ytterdør og en innerdør som sammen danner en felle som hindrer dyr i å rømme. Dersom innerdøren er tett skal det være et rømningssikkert kikkefelt. Begge dørene skal kunne åpnes innover og lukkes automatisk. Området som danner fellen skal ikke benyttes som kontor eller lagringsplass. Eventuelle porter i endene av løpegårder må kunne åpnes inn i en sikkerhetskorridor.</article><article class="legalP" id="kapittel-2-paragraf-4-ledd-2">Karantenestasjonen skal være bygget slik at det er minst 3 dører mellom dyret i sitt bur og det ytre gjerdet. Dette gjelder ikke for nødutganger som kun benyttes i nødstilfelle.</article><article class="legalP" id="kapittel-2-paragraf-4-ledd-3">Hvert oppstallingsrom med bur skal ha en dør med en lås som kan åpnes fra utsiden med en nøkkel. Alle dører, låser, dørklinker og lukkemekanismer skal virke tilfredsstillende. Alle dører skal være slik at de forhindrer snute- og potekontakt mellom dyr.</article><article class="legalP" id="kapittel-2-paragraf-4-ledd-4">Vinduer i rom som karantenedyr oppholder seg i, skal enten være av:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-4-punkt-1"><article class="legalP" id="kapittel-2-paragraf-4-ledd-4-punkt-1-ledd-1">ståltrådforsterket glass, polykarbonat eller annet materiale som tåler støt; eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-4-punkt-2"><article class="legalP" id="kapittel-2-paragraf-4-ledd-4-punkt-2-ledd-1">normalt glass med metallnetting på innsiden eller utsiden av glassets karm.</article></article></li></ul><p class="leddfortsettelse">Vinduer som kan åpnes skal i tillegg ha sveiset metallnetting som danner et bur rundt det åpnede vinduet, med metalltråd som er minst 2 mm i diameter. Maskestørrelse på nettingen skal ikke overskride 5 x 5 cm.</p></article></article><article class="legalArticle" data-lovdata-URL="LTI/forskrift/2004-01-28-360/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Evakuering av bygninger</span></h3><article class="legalP" id="kapittel-2-paragraf-5-ledd-1">Anlegget skal ha teknisk utstyr for varsling og slukking av brann. Alarmen skal kunne høres der hvor ansvarshavende befinner seg.</article><article class="legalP" id="kapittel-2-paragraf-5-ledd-2">Det skal foreligge en skriftlig plan om evakuering av dyrene i tilfeller av brann eller andre nødstilfelle. Alle ansatte må gis opplæring i evakueringsprosedyrene. Såfremt det gjøres endringer i anlegget og disse berører evakueringsplanen, må en ny plan utarbeides.</article></article><article class="legalArticle" data-lovdata-URL="LTI/forskrift/2004-01-28-360/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til karantenestasjoner</span></h3><article class="legalP" id="kapittel-2-paragraf-6-ledd-1">Det skal ikke være mer enn to innganger gjennom det ytre gjerdet. En av inngangene må være stor nok til å slippe gjennom kjøretøy for å avlesse bak stengte porter. Inngangen må kunne låses fra både utsiden og innsiden. Dersom det i tillegg er en port kun for fotgjengere, må den være selvlukkende og kreve nøkkel, eller tilsvarende for å kunne åpnes fra utsiden.</article></article><article class="legalArticle" data-lovdata-URL="LTI/forskrift/2004-01-28-360/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Merking av karantenestasjoner</span></h3><article class="legalP" id="kapittel-2-paragraf-7-ledd-1">Det ytre gjerdet skal være lett synlig merket ved innganger og på alle sider med opplysninger om at anlegget er en karantenestasjon og at adgang er forbudt uten tillatelse.</article></article><article class="legalArticle" data-lovdata-URL="LTI/forskrift/2004-01-28-360/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bygninger</span></h3><article class="legalP" id="kapittel-2-paragraf-8-ledd-1">Karantenestasjoner skal tilfredsstille følgende krav:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-8-ledd-1-punkt-1"><article class="legalP" id="kapittel-2-paragraf-8-ledd-1-punkt-1-ledd-1">Karantenestasjonen/anlegget, herunder beliggenhet og virksomhet (som dyrepensjonat), skal være godkjent av kommunale myndigheter og eventuelle andre myndigheter.</article></article></li><li data-li-identifier="2." data-name="2."><article class="listArticle" id="kapittel-2-paragraf-8-ledd-1-punkt-2"><article class="legalP" id="kapittel-2-paragraf-8-ledd-1-punkt-2-ledd-1">For å beskytte dyrene mot støy og andre forstyrrelser, mot å skade seg på innredning og utstyr og mot å skade hverandre skal: <ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-8-ledd-1-punkt-2-ledd-1-punkt-1"><article class="legalP" id="kapittel-2-paragraf-8-ledd-1-punkt-2-ledd-1-punkt-1-ledd-1">bygninger være solid utført. Ventilasjon må sikre dyrene frisk luft også om mekanisk innretning for luftveksling svikter. Oppstallingsrommene må ha tilstrekkelig dagslys og dessuten ha kunstig belysning på minimum 220 lux. Lyskilder må plasseres slik at de ikke er til ubehag for dyrene. Romtemperaturen må kunne reguleres etter dyrenes behov, men må aldri være lavere enn 7 °C,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-8-ledd-1-punkt-2-ledd-1-punkt-2"><article class="legalP" id="kapittel-2-paragraf-8-ledd-1-punkt-2-ledd-1-punkt-2-ledd-1">rom, innredning og utstyr være av materialer som lett kan rengjøres og desinfiseres,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-8-ledd-1-punkt-2-ledd-1-punkt-3"><article class="legalP" id="kapittel-2-paragraf-8-ledd-1-punkt-2-ledd-1-punkt-3-ledd-1">treverk ikke benyttes til gulv eller skillevegger i soveområdene til hund. Treverk kan benyttes som støtte for metallnettingen i luftegårder og til kattebur (inkludert hyller), men må da være overflatebehandlet slik at det kan rengjøres og desinfiseres,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-8-ledd-1-punkt-2-ledd-1-punkt-4"><article class="legalP" id="kapittel-2-paragraf-8-ledd-1-punkt-2-ledd-1-punkt-4-ledd-1">indre overflater i soveområdene i kattebur være glatte og vanntette, og alle gulv hvor dyr oppstalles skal være av vanntett materiale og ha tilstrekkelig fall mot sluk. Gulv i bur skal være utformet slik at ikke urin eller annen væske kan renne fra et bur til et annet.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-2-paragraf-8-ledd-1-punkt-3"><article class="legalP" id="kapittel-2-paragraf-8-ledd-1-punkt-3-ledd-1">Karantenestasjonen skal minimum ha: <ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-8-ledd-1-punkt-3-ledd-1-punkt-1"><article class="legalP" id="kapittel-2-paragraf-8-ledd-1-punkt-3-ledd-1-punkt-1-ledd-1">rømningssikret plass for avlessing av innkommende dyr,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-8-ledd-1-punkt-3-ledd-1-punkt-2"><article class="legalP" id="kapittel-2-paragraf-8-ledd-1-punkt-3-ledd-1-punkt-2-ledd-1">mottaks- og undersøkelsesavdeling for innkommende dyr,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-8-ledd-1-punkt-3-ledd-1-punkt-3"><article class="legalP" id="kapittel-2-paragraf-8-ledd-1-punkt-3-ledd-1-punkt-3-ledd-1">isolatavdeling med smittesluse for nyankomne dyr, med egen avdeling for hver enkelt dyreart,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-8-ledd-1-punkt-3-ledd-1-punkt-4"><article class="legalP" id="kapittel-2-paragraf-8-ledd-1-punkt-3-ledd-1-punkt-4-ledd-1">egen avdeling for oppstalling av henholdsvis hunder og katter,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-8-ledd-1-punkt-3-ledd-1-punkt-5"><article class="legalP" id="kapittel-2-paragraf-8-ledd-1-punkt-3-ledd-1-punkt-5-ledd-1">avdeling for stell, pleie og behandling av oppstallede dyr,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-8-ledd-1-punkt-3-ledd-1-punkt-6"><article class="legalP" id="kapittel-2-paragraf-8-ledd-1-punkt-3-ledd-1-punkt-6-ledd-1">avdeling for oppbevaring og tillaging av fôr,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-8-ledd-1-punkt-3-ledd-1-punkt-7"><article class="legalP" id="kapittel-2-paragraf-8-ledd-1-punkt-3-ledd-1-punkt-7-ledd-1">avdeling for rengjøring av fôrkar, burinventar m.m.,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-8-ledd-1-punkt-3-ledd-1-punkt-8"><article class="legalP" id="kapittel-2-paragraf-8-ledd-1-punkt-3-ledd-1-punkt-8-ledd-1">omkledningsavdeling (smittesluse inn til oppstallingsrom) for ansatte, og</article></article></li><li data-li-identifier="i)" data-name="i)"><article class="listArticle" id="kapittel-2-paragraf-8-ledd-1-punkt-3-ledd-1-punkt-9"><article class="legalP" id="kapittel-2-paragraf-8-ledd-1-punkt-3-ledd-1-punkt-9-ledd-1">inne- og uteareal for eierbesøk.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2004-01-28-360/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Generelle krav til bur, innredning m.m.</span></h3><article class="legalP" id="kapittel-2-paragraf-9-ledd-1">Hvert bur skal være helt lukket, med en dør stor nok til at man kan gå inn i enheten. Hvert bur skal være merket med nummer.</article><article class="legalP" id="kapittel-2-paragraf-9-ledd-2">Gulvflatene i sove- og lufteområdene i burene skal være av vanntette materialer som gir godt grep for dyrene og som tåler rengjøring og desinfisering. Overflatene i soveområdene skal kunne bli tørre innen en time etter rengjøring og desinfisering. Gress eller grus skal ikke benyttes i burets uteområde.</article><article class="legalP" id="kapittel-2-paragraf-9-ledd-3">Veggene i soveområdet må være av et glatt, ugjennomtrengelig materiale opp til minst 1 meter høyde.</article><article class="legalP" id="kapittel-2-paragraf-9-ledd-4">Rom, bur, luftegård m.m. skal rengjøres regelmessig. Bur, tepper og liggeunderlag skal rengjøres grundig og desinfiseres før nytt dyr settes inn.</article></article><article class="legalArticle" data-lovdata-URL="LTI/forskrift/2004-01-28-360/§12" data-name="§12" id="kapittel-2-paragraf-10"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Hundebur</span></h3><article class="legalP" id="kapittel-2-paragraf-10-ledd-1">Hundebur skal tilfredsstille følgende krav:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-10-ledd-1-punkt-1"><article class="legalP" id="kapittel-2-paragraf-10-ledd-1-punkt-1-ledd-1">Hvert hundebur skal bestå av et soveområde og en tilstøtende luftegård. Disse skal være adskilt med en skillevegg med en luke stor nok for hunden til å passere gjennom. Om vinteren skal det være kuldesperre foran lukeåpningen. Liggeunderlaget i soveavdelingen skal være så tykt at trykkskader unngås. Ekstra tepper skal brukes om vinteren dersom det trekker fra lukene og når buret ikke har gulvvarme.</article></article></li><li data-li-identifier="2." data-name="2."><article class="listArticle" id="kapittel-2-paragraf-10-ledd-1-punkt-2"><article class="legalP" id="kapittel-2-paragraf-10-ledd-1-punkt-2-ledd-1">Minstestørrelsen på gulvareal for hundebur for en enkelt hund er: <ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-10-ledd-1-punkt-2-ledd-1-punkt-1"><article class="legalP" id="kapittel-2-paragraf-10-ledd-1-punkt-2-ledd-1-punkt-1-ledd-1">Hund med skulderhøyde opp til 40 cm: Soveområde: 1 m<sup>2</sup> , ingen av sidene skal være kortere enn 0,9 meter. Tilstøtende luftegård: 3,7 m<sup>2</sup> , ingen av sidene skal være kortere enn 0,9 meter.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-10-ledd-1-punkt-2-ledd-1-punkt-2"><article class="legalP" id="kapittel-2-paragraf-10-ledd-1-punkt-2-ledd-1-punkt-2-ledd-1">Hund med skulderhøyde 40-65 cm: Soveområde: 1,5 m<sup>2</sup> , ingen av sidene skal være kortere enn 1,0 meter. Tilstøtende luftegård: 7,4 m<sup>2</sup> , ingen av sidene skal være kortere enn 1,0 meter.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-10-ledd-1-punkt-2-ledd-1-punkt-3"><article class="legalP" id="kapittel-2-paragraf-10-ledd-1-punkt-2-ledd-1-punkt-3-ledd-1">Hund med skulderhøyde større enn 65 cm: Soveområde: 3 m<sup>2</sup> , ingen av sidene skal være kortere enn 1,2 meter. Tilstøtende luftegård: 8,4 m<sup>2</sup> , ingen av sidene skal være kortere enn 1,2 meter.</article></article></li></ul></article><article class="legalP" id="kapittel-2-paragraf-10-ledd-1-punkt-2-ledd-2">Gulvarealet må økes med 50% for hvert dyr ut over ett, dersom flere dyr oppstalles i samme bur.</article></article></li><li data-li-identifier="3." data-name="3."><article class="listArticle" id="kapittel-2-paragraf-10-ledd-1-punkt-3"><article class="legalP" id="kapittel-2-paragraf-10-ledd-1-punkt-3-ledd-1">Hele burenheten, inkludert både soveområde og luftegård, skal være minst 1,8 meter høy. Den nedre delen av veggen skal være av massiv oppførelse opp til minst 1 meter høyde over gulvet. Veggen over denne høyden kan bestå av metallnetting. Diameter på metalltråden skal da være minst 2 mm og maskestørrelsen skal ikke overskride 5 cm. Når metallnetting er en del av skilleveggen mellom burenheter, skal nettingdelen bestå av to lag og ha et mellomrom som umuliggjør snutekontakt. Luftegården skal være beskyttet mot sol, vær og vind ved minimum et halvtak. Der hvor siden på et bur ikke grenser opp til et annet bur kan hele veggen bestå av metallnetting.</article></article></li><li data-li-identifier="4." data-name="4."><article class="listArticle" id="kapittel-2-paragraf-10-ledd-1-punkt-4"><article class="legalP" id="kapittel-2-paragraf-10-ledd-1-punkt-4-ledd-1">Buret skal være konstruert slik at hunden kan se ut når den står på alle fire ben. Utsikten skal være slik at hunden får noe visuell stimulans hver dag.</article></article></li></ul></article></article><article class="legalArticle" data-lovdata-URL="LTI/forskrift/2004-01-28-360/§13" data-name="§13" id="kapittel-2-paragraf-11"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kattebur</span></h3><article class="legalP" id="kapittel-2-paragraf-11-ledd-1">Kattebur skal tilfredsstille følgende krav:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-11-ledd-1-punkt-1"><article class="legalP" id="kapittel-2-paragraf-11-ledd-1-punkt-1-ledd-1">Et kattebur for inntil to katter må ha et gulvareal på minst 1,4 m<sup>2</sup> der den ene siden ikke skal være mindre enn 0,9 meter. For hver ekstra katt skal det legges til 0,75 m<sup>2</sup> i gulvareal. Buret må være minst 1,8 meter høyt.</article></article></li><li data-li-identifier="2." data-name="2."><article class="listArticle" id="kapittel-2-paragraf-11-ledd-1-punkt-2"><article class="legalP" id="kapittel-2-paragraf-11-ledd-1-punkt-2-ledd-1">Hvert bur må ha en hylle eller plattform som er stor nok for katten(e) til å ligge på. Hyllen må være i en høyde av minst 0,9 meter over gulvnivå.</article></article></li><li data-li-identifier="3." data-name="3."><article class="listArticle" id="kapittel-2-paragraf-11-ledd-1-punkt-3"><article class="legalP" id="kapittel-2-paragraf-11-ledd-1-punkt-3-ledd-1">For hver katt i enheten må det være en soveplass tilgjengelig innen soveområdet. Den må være over gulvnivå. Liggeunderlag tilpasses den enkelte katts vaner.</article></article></li><li data-li-identifier="4." data-name="4."><article class="listArticle" id="kapittel-2-paragraf-11-ledd-1-punkt-4"><article class="legalP" id="kapittel-2-paragraf-11-ledd-1-punkt-4-ledd-1">Det skal være minst en dokasse med kattesand/strø i buret. Dokassen tømmes for avføring minst en gang daglig.</article></article></li><li data-li-identifier="5." data-name="5."><article class="listArticle" id="kapittel-2-paragraf-11-ledd-1-punkt-5"><article class="legalP" id="kapittel-2-paragraf-11-ledd-1-punkt-5-ledd-1">Det skal være tilgang på en gjenstand som er egnet for kloring og kvessing av klør.</article></article></li><li data-li-identifier="6." data-name="6."><article class="listArticle" id="kapittel-2-paragraf-11-ledd-1-punkt-6"><article class="legalP" id="kapittel-2-paragraf-11-ledd-1-punkt-6-ledd-1">Buret skal være konstruert slik at katten får noe visuell stimulering hver dag.</article></article></li><li data-li-identifier="7." data-name="7."><article class="listArticle" id="kapittel-2-paragraf-11-ledd-1-punkt-7"><article class="legalP" id="kapittel-2-paragraf-11-ledd-1-punkt-7-ledd-1">Skillevegger mellom tilgrensende kattebur skal være av massiv oppførelse.</article></article></li><li data-li-identifier="8." data-name="8."><article class="listArticle" id="kapittel-2-paragraf-11-ledd-1-punkt-8"><article class="legalP" id="kapittel-2-paragraf-11-ledd-1-punkt-8-ledd-1">All netting i kattebur skal bestå av metallnetting med metalltråder som har en diameter på minst 1,6 mm og en maskestørrelse som ikke overskrider 2,5 cm.</article></article></li><li data-li-identifier="9." data-name="9."><article class="listArticle" id="kapittel-2-paragraf-11-ledd-1-punkt-9"><article class="legalP" id="kapittel-2-paragraf-11-ledd-1-punkt-9-ledd-1">Katter som normalt er luftet utendørs, skal ha bur med adgang til uteområde eller luftes daglig i luftegård for katter.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-01-28-360/KAPITTEL_3"><h2>Kapittel III. Krav til drift av karantenestasjoner</h2><article class="legalArticle" data-lovdata-URL="LTI/forskrift/2004-01-28-360/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Innsetting av dyr</span></h3><article class="legalP" id="kapittel-3-paragraf-1-ledd-1">Dyr skal lesses av kjøretøy på avlessingsplassen og tas direkte med til mottaks- og undersøkelsesavdelingen. Ved avlessing skal det hele tiden være minst to sperrer mellom dyr og området utenfor karantenestasjonen, slik at dyr ikke kan rømme. Katter fraktes i transportbur fra kjøretøy og inn på mottaks- og undersøkelsesavdelingen.</article><article class="legalP" id="kapittel-3-paragraf-1-ledd-2">Karantenestasjonen skal umiddelbart varsle Mattilsynet om nyankomne dyr, slik at det kan foretas en klinisk undersøkelse av dyret, vanligvis innen 72 timer etter ankomst. Ved innsetting skal det medfølge skriftlig informasjon fra dyrets eier om lidelser eller forhold som det må tas hensyn til ved fôring eller medikamentering av dyret.</article><article class="legalP" id="kapittel-3-paragraf-1-ledd-3">Etter ankomst karantenestasjonen skal dyrene oppstalles 10 dager i isolat, før de kan overføres til selve karanteneavdelingen. Mattilsynet avgjør om dyr kan bli overført fra isolat til oppstallingsavdeling.</article><article class="legalP" id="kapittel-3-paragraf-1-ledd-4">Mattilsynet kan, såfremt det er plass, tillate midlertidig oppstalling i isolat av dyr som:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-4-punkt-1"><article class="legalP" id="kapittel-3-paragraf-1-ledd-4-punkt-1-ledd-1">er avvist ved grensekontrollen og trenger midlertidig oppstalling før retur kan finne sted, eller inntil manglende dokumentasjon for innførsel kan fremskaffes, eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-4-punkt-2"><article class="legalP" id="kapittel-3-paragraf-1-ledd-4-punkt-2-ledd-1">skal eksporteres til land som krever preeksportkarantene.</article></article></li></ul></article></article><article class="legalArticle" data-lovdata-URL="LTI/forskrift/2004-01-28-360/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Frigivelse</span></h3><article class="legalP" id="kapittel-3-paragraf-2-ledd-1">Dyr skal ikke frigis fra karantene før de er undersøkt av en offentlig veterinær. Slik undersøkelse skal normalt skje senest 3 dager før frigivelse. Mattilsynet avgjør om karantenetiden må forlenges.</article><article class="legalP" id="kapittel-3-paragraf-2-ledd-2">Dyr skal normalt ikke bli stående på karantenestasjonen etter at karantenetiden er avsluttet.</article></article><article class="legalArticle" data-lovdata-URL="LTI/forskrift/2004-01-28-360/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Stell og fôring</span></h3><article class="legalP" id="kapittel-3-paragraf-3-ledd-1">Dyrene skal regelmessig fôres, stelles og aktiveres. Fôret skal være av god kvalitet og tilpasset det ernæringsmessige behov til hvert enkelt dyr. Dersom ikke annet er bestemt skal katter og små hunder fôres minst to ganger daglig; mellomstore og store hunder skal fôres minst én gang daglig. Når to dyr deler ett bur skal man forsikre seg om at hvert dyr får tilfredsstillende muligheter til å spise. Dersom det viser seg at et av dyrene ikke spiser på grunn av det andre dyret, må dyrene skilles under fôringen.</article><article class="legalP" id="kapittel-3-paragraf-3-ledd-2">Det skal til enhver tid være adgang til rent drikkevann.</article><article class="legalP" id="kapittel-3-paragraf-3-ledd-3">Dyrene skal i de første 14 dagene på karantenestasjon veies to ganger per uke, deretter en gang hver 14. dag.</article><article class="legalP" id="kapittel-3-paragraf-3-ledd-4">Dyrene skal regelmessig og ved behov få klippet klør, renset tenner, stelt pels o.l.</article></article><article class="legalArticle" data-lovdata-URL="LTI/forskrift/2004-01-28-360/§17" data-name="§17" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Medikamentell rutinebehandling</span></h3><article class="legalP" id="kapittel-3-paragraf-4-ledd-1">Senest to dager etter innsett skal dyrene behandles med medikament som er virksomt mot bendelormen <i>Echinococcus multilocularis.</i></article><article class="legalP" id="kapittel-3-paragraf-4-ledd-2">Senest to dager før dyrene forlater isolatavdelingen skal de være behandlet mot ekto- og endoparasitter.</article><article class="legalP" id="kapittel-3-paragraf-4-ledd-3">Karantenestasjon kan kreve at dyr ved innsett er vaksinerte eller blir vaksinerte i løpet av karanteneperioden mot sykdommer som kan forekomme på kennel eller katteri.</article></article><article class="legalArticle" data-lovdata-URL="LTI/forskrift/2004-01-28-360/§18" data-name="§18" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Aktivisering</span></h3><article class="legalP" id="kapittel-3-paragraf-5-ledd-1">Ved utforming av en aktivitetsplan skal det tas hensyn til dyreslag og rase, alder og tidligere aktivitetsnivå.</article><article class="legalP" id="kapittel-3-paragraf-5-ledd-2">For å stimulere dyrene og for å forebygge aggressive handlinger må dyrene i karanteneperioden minst:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">aktiviseres ca. 30 minutter per dag. Pelsstell, kloklipping, veiing og lignende inngår som aktivisering. Dyr i isolat er unntatt fra aktiviseringen, men det bør brukes tid til omsorg ved fôring eller lufting. Dyr behøver ikke aktiviseres den dagen de har hatt besøk av eier.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">ha en aktivitetsleke i buret. Hunder skal i tillegg også ha et tyggebein eller lignende til å gnage på. Hunder kan luftes i større luftegårder. Etter samråd med Mattilsynet og dyreeiere kan hunder med samme smittestatus og lynne, under oppsyn av personale, leke sammen.</article></article></li></ul></article></article><article class="legalArticle" data-lovdata-URL="LTI/forskrift/2004-01-28-360/§19" data-name="§19" id="kapittel-3-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Journalføring</span></h3><article class="legalP" id="kapittel-3-paragraf-6-ledd-1">Det skal føres fortløpende journal for hvert dyr i karantenen. Journalen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-6-ledd-1-punkt-1"><article class="legalP" id="kapittel-3-paragraf-6-ledd-1-punkt-1-ledd-1">en beskrivelse av dyret; dyrets navn, ID-nummer samt navn og adresse til dyrets eier,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-6-ledd-1-punkt-2"><article class="legalP" id="kapittel-3-paragraf-6-ledd-1-punkt-2-ledd-1">hvilket land dyret er innført fra,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-6-ledd-1-punkt-3"><article class="legalP" id="kapittel-3-paragraf-6-ledd-1-punkt-3-ledd-1">dato for ankomst og avreise,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-6-ledd-1-punkt-4"><article class="legalP" id="kapittel-3-paragraf-6-ledd-1-punkt-4-ledd-1">spesielle avtaler med dyrets eier,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-6-ledd-1-punkt-5"><article class="legalP" id="kapittel-3-paragraf-6-ledd-1-punkt-5-ledd-1">informasjon fra dyrets eier eller veterinær om tidligere lidelser, medikamentell behandling o.l.,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-6-ledd-1-punkt-6"><article class="legalP" id="kapittel-3-paragraf-6-ledd-1-punkt-6-ledd-1">resultat av alle vektkontroller, informasjon om økt eller redusert matlyst, sinnstilstander o.l.,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-6-ledd-1-punkt-7"><article class="legalP" id="kapittel-3-paragraf-6-ledd-1-punkt-7-ledd-1">fortegnelser over pleie,</article></article></li><li data-li-identifier="h)" data-name="h)"><article class="listArticle" id="kapittel-3-paragraf-6-ledd-1-punkt-8"><article class="legalP" id="kapittel-3-paragraf-6-ledd-1-punkt-8-ledd-1">opplysninger om eventuell sykdom og medisinske behandlinger,</article></article></li><li data-li-identifier="i)" data-name="i)"><article class="listArticle" id="kapittel-3-paragraf-6-ledd-1-punkt-9"><article class="legalP" id="kapittel-3-paragraf-6-ledd-1-punkt-9-ledd-1">opplysninger om interne forflytninger, og</article></article></li><li data-li-identifier="j)" data-name="j)"><article class="listArticle" id="kapittel-3-paragraf-6-ledd-1-punkt-10"><article class="legalP" id="kapittel-3-paragraf-6-ledd-1-punkt-10-ledd-1">kopi av vaksinasjonsattester og helse- og grensepasseringssertifikater.</article></article></li></ul></article><article class="legalP" id="kapittel-3-paragraf-6-ledd-2">Journalen skal oppbevares på karantenestasjonen i 2 år etter dyrets avreise.</article></article><article class="legalArticle" data-lovdata-URL="LTI/forskrift/2004-01-28-360/§20" data-name="§20" id="kapittel-3-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Overvåking av dyrene</span></h3><article class="legalP" id="kapittel-3-paragraf-7-ledd-1">Alle karantenedyr skal inspiseres minst hver fjerde time i løpet av dagen. Dyrene må ikke stå uten tilsyn mer enn 12 timer om natten.</article><article class="legalP" id="kapittel-3-paragraf-7-ledd-2">Personalet må daglig forsikre seg om at dyrene ikke er syke eller har skadet seg.</article></article><article class="legalArticle" data-lovdata-URL="LTI/forskrift/2004-01-28-360/§21" data-name="§21" id="kapittel-3-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Varslingsrutiner ved sykdom og dødsfall</span></h3><article class="legalP" id="kapittel-3-paragraf-8-ledd-1">Karanteneveterinæren må informeres dersom et dyr viser symptomer på sykdom, endret gemytt eller uro.</article><article class="legalP" id="kapittel-3-paragraf-8-ledd-2">Karanteneveterinæren melder direkte til Mattilsynet ved mistanke om smittsomme sykdommer.</article><article class="legalP" id="kapittel-3-paragraf-8-ledd-3">Mattilsynet kan tillate at dyr tas ut av karanteneområde for nødvendig behandling og sette vilkår for slik tillatelse.</article><article class="legalP" id="kapittel-3-paragraf-8-ledd-4">Døde dyr skal sendes Veterinærinstituttet for obduksjon. Mattilsynet skal umiddelbart orienteres, slik at nødvendige undersøkelser kan rekvireres.</article></article><article class="legalArticle" data-lovdata-URL="LTI/forskrift/2004-01-28-360/§22" data-name="§22" id="kapittel-3-paragraf-9"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Generelle hygienebestemmelser</span></h3><article class="legalP" id="kapittel-3-paragraf-9-ledd-1">Personell som arbeider direkte med dyr i karantenestasjonen skal bruke arbeidstøy som kun benyttes i karantenestasjonen. Tøyskifte skal foregå i en smittesluse med ren og uren avdeling. Personell som forlater karanteneområdet skal vaske seg og skifte klær og skotøy slik at spredning av eventuell smittestoff fra karantenen ikke skjer.</article><article class="legalP" id="kapittel-3-paragraf-9-ledd-2">Det skal til enhver tid være rent og ryddig i alle avdelinger og det skal foreligge prosedyrer på rutiner for rengjøring og desinfeksjon av rom og utstyr, samt pleie av dyr.</article></article><article class="legalArticle" data-lovdata-URL="LTI/forskrift/2004-01-28-360/§23" data-name="§23" id="kapittel-3-paragraf-10"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Avfallsbehandling</span></h3><article class="legalP" id="kapittel-3-paragraf-10-ledd-1">Avfall fra karantenestasjon skal behandles i henhold til de kommunale krav. Avføring fra dyr i isolat skal destrueres ved brenning, eller dypfryses i fire døgn før det avskaffes på annen måte.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-01-28-360/KAPITTEL_4"><h2>Kapittel IV. Avsluttende bestemmelser</h2><article class="legalArticle" data-lovdata-URL="LTI/forskrift/2004-01-28-360/§24" data-name="§24" id="kapittel-4-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Besøk av eier</span></h3><article class="legalP" id="kapittel-4-paragraf-1-ledd-1">Besøk skal finne sted på område som Mattilsynet har godkjent. Besøk tillates ikke i isolatperioden.</article></article><article class="legalArticle" data-lovdata-URL="LTI/forskrift/2004-01-28-360/§25" data-name="§25" id="kapittel-4-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Godkjenning</span></h3><article class="legalP" id="kapittel-4-paragraf-2-ledd-1">Mattilsynet kan godkjenne karantenestasjoner for hund og katt etter bestemmelser fastsatt i denne forskriften. Drift av karantenestasjon skal til enhver tid skje i samsvar med bestemmelsene i denne forskrift og ellers følge prinsipper som sikrer at smitte fra inntatte dyr ikke videreføres til andre dyr eller mennesker.</article><article class="legalP" id="kapittel-4-paragraf-2-ledd-2">Mattilsynet kan trekke tilbake en godkjenning hvis virksomheten ikke lenger tilfredsstiller de krav som stilles i denne forskrift eller hvis eier ikke oppfyller vilkår som er satt i forbindelse med godkjenningen.</article><article class="legalP" id="kapittel-4-paragraf-2-ledd-3">Ved en tilbaketrekking av godkjennelse kan dyrene i karantene overføres til annen godkjent karantenestasjon.</article></article><article class="legalArticle" data-lovdata-URL="LTI/forskrift/2004-01-28-360/§26" data-name="§26" id="kapittel-4-paragraf-3"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Tilsyn og vedtak</span></h3><article class="legalP" id="kapittel-4-paragraf-3-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2004-01-28-360/§27" data-name="§27" id="kapittel-4-paragraf-4"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-4-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2004-01-28-360/§28" data-name="§28" id="kapittel-4-paragraf-5"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Straff</span></h3><article class="legalP" id="kapittel-4-paragraf-5-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28, dyrehelsepersonelloven § 37 og dyrevernloven § 31.</article></article><article class="legalArticle" data-lovdata-URL="LTI/forskrift/2004-01-28-360/§29" data-name="§29" id="kapittel-4-paragraf-6"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-6-ledd-1">Denne forskriften trer i kraft fra 1. februar 2004.</article></article><article class="legalArticle" data-lovdata-URL="LTI/forskrift/2004-01-28-360/§30" data-name="§30" id="kapittel-4-paragraf-7"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Overgangsordninger</span></h3><article class="legalP" id="kapittel-4-paragraf-7-ledd-1">Eksisterende karantenestasjoner som ikke tilfredsstiller bygnings- eller innredningsmessige krav etter denne forskriften kan gis tidsbegrenset dispensasjon fra enkelte av forskriftens krav, jf. § 27.</article></article></section></main></body></html>