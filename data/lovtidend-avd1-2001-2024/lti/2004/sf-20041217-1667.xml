<!DOCTYPE html><html lang="no"><head><title>Forskrift om endring i forskrift om ordningen av påtalemyndigheten (Påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-17-1667</dd><dt class="dokid">DokumentID</dt><dd class="dokid">LTI/forskrift/2004-12-17-1667</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 15 s 2402</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§59a</li><li>lov/1981-05-22-25/§67</li><li>lov/1995-08-04-53/§20</li></ul></dd><dt class="dateOfPublication">Kunngjort</dt><dd class="dateOfPublication">2004-12-21</dd><dt class="lastupdated">Rettet</dt><dd class="lastupdated">2004-12-23 (§ 7-2)</dd><dt class="journalNumber">Journalnummer</dt><dd class="journalNumber">2004-1462</dd><dt class="titleShort">Korttittel</dt><dd class="titleShort">Endr. i påtaleinstruksen</dd><dt class="title">Tittel</dt><dd class="title">Forskrift om endring i forskrift om ordningen av påtalemyndigheten (Påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. desember 2004 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 59a og § 67 og lov 4. august 1995 nr. 53 om politiet (politiloven) § 20. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2004-12-17-1667</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ordningen av påtalemyndigheten (Påtaleinstruksen).<ul class="tocSubUl"><li>I<ul class="tocSubUl"><li>§ 34-1. Spesialenheten for politisaker</li><li>§ 34-2. Forholdet til påtaleinstruksens øvrige regler</li><li>§ 34-3. Påtalekompetanse</li><li>§ 34-4. Politimyndighet</li><li>§ 34-5. Anmeldelse og mistanke</li><li>§ 34-6. Generelt om etterforskingen</li><li>§ 34-7. Innstilling om og avgjørelse av påtalespørsmålet. Underretning. Oppbevaring av dokumenter</li><li>§ 34-8. Klage til riksadvokaten</li><li>§ 34-9. Riksadvokatens instruksjonsmyndighet m.m.</li><li>§ 34-10. Årlig melding</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-17-1667" id="dokument"><h1>Forskrift om endring i forskrift om ordningen av påtalemyndigheten (Påtaleinstruksen).</h1><section class="section" data-name="kapI" id="kapittel-1" data-lovdata-URL="LTI/forskrift/2004-12-17-1667/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. juni 1985 nr. 1679 om ordningen av påtalemyndigheten (Påtaleinstruksen) gjøres følgende endringer:</article> <article class="defaultP" margin-top="true">§ 7-2 femte ledd skal lyde:</article><article class="legalP" id="kapittel-1-ledd-2">Ved anmeldelse eller mistanke om straffbar handling begått i tjenesten av en ansatt i politiet eller påtalemyndigheten skal det gis melding etter reglene i § 34-5 første og andre ledd.</article> <article class="defaultP" margin-top="true">Kapittel 34 skal lyde:</article><span class="futuretitle" id="kapittel-1-foreslåttittel-1">Kap. 34. Saker som etterforskes av Spesialenheten for politisaker</span><article class="futureLegalArticle" data-name="§34-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 34-1</span>. <span class="legalArticleTitle">Spesialenheten for politisaker</span></span><article class="legalP" id="kapittel-1-foreslåttparagraf-1-ledd-1">I saker som gjelder spørsmålet om en ansatt i politiet eller påtalemyndigheten har begått en straffbar handling i tjenesten, skal etterforskingen foretas og ledes av et eget sentralt organ, Spesialenheten for politisaker. Det samme gjelder saker uten mistanke om straffbar handling i tilfeller som nevnt i § 34-6 andre ledd. Enheten trer ikke i virksomhet i saker som avgjøres med forenklet forelegg, eller som behandles av Politiets sikkerhetstjeneste, jf. overvåkingsinstruksen gitt ved kongelig resolusjon av 19. august 1994 nr. 1302.</article><article class="legalP" id="kapittel-1-foreslåttparagraf-1-ledd-2">Spesialenheten er riksdekkende etterforskings- og påtalemyndighet for saker etter § 34-1 første ledd. Enheten ledes av Sjefen for Spesialenheten for politisaker. Etterforskingen utføres av en etterforskingsavdeling, ledet av en etterforskingsleder. Etterforskingslederen skal avgi innstilling til Sjefen for Spesialenheten om hvordan påtalespørsmålet bør avgjøres. Enheten kan knytte til seg personer i form av verv eller ansettelser. For dem som tildeles verv gjelder en karantenetid på to år fra eventuell tidligere ansettelse i politiet eller påtalemyndigheten. For ansettelser i enheten gjelder ikke bestemmelsen om karantenetid. Personer ansatt eller i verv i enheten kan ikke samtidig ha ansettelsesforhold i politiet eller påtalemyndigheten.</article><article class="legalP" id="kapittel-1-foreslåttparagraf-1-ledd-3">Justis- og politidepartementet har det overordnede administrative ansvaret for Spesialenheten.</article><article class="legalP" id="kapittel-1-foreslåttparagraf-1-ledd-4">Med politi menes i dette kapittel også politihøgskolestudenter under praksis og innkalte mannskaper fra politireserven.</article></article><article class="futureLegalArticle" data-name="§34-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 34-2</span>. <span class="legalArticleTitle">Forholdet til påtaleinstruksens øvrige regler</span></span><article class="legalP" id="kapittel-1-foreslåttparagraf-2-ledd-1">Reglene i straffeprosessloven og i påtaleinstruksen kap. 1 til 30 og kap. 33 får tilsvarende anvendelse i saker der etterforskingen ledes av enheten, så langt de passer eller ikke annet følger av reglene i dette kapitlet.</article></article><article class="futureLegalArticle" data-name="§34-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 34-3</span>. <span class="legalArticleTitle">Påtalekompetanse</span></span><article class="legalP" id="kapittel-1-foreslåttparagraf-3-ledd-1">Sjefen for Spesialenheten avgjør påtalespørsmålet unntatt når påtalespørsmålet hører under Kongen i statsråd eller riksadvokaten, jf. straffeprosessloven § 67 sjette ledd. Leder av etterforskingsavdeling har påtalekompetanse tilsvarende politimester på etterforskingsstadiet. Sjefen for Spesialenheten og leder av etterforskingsavdeling skal ha juridisk embetseksamen.</article><article class="legalP" id="kapittel-1-foreslåttparagraf-3-ledd-2">Sjefen for Spesialenheten kan delegere sin myndighet til en annen i enheten med juridisk embetseksamen. Tilsvarende kan leder av etterforskingsavdeling delegere sin myndighet til en annen i avdelingen med juridisk embetseksamen.</article><article class="legalP" id="kapittel-1-foreslåttparagraf-3-ledd-3">I saker der enheten tar ut tiltale, utføres aktoratet av Sjefen eller en annen i enheten med juridisk embetseksamen som han eller hun gir fullmakt.</article></article><article class="futureLegalArticle" data-name="§34-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 34-4</span>. <span class="legalArticleTitle">Politimyndighet</span></span><article class="legalP" id="kapittel-1-foreslåttparagraf-4-ledd-1">Spesialenhetens sjef og personer ansatt eller i verv i enheten kan tildeles politimyndighet, jf. politiloven § 20 andre ledd.</article></article><article class="futureLegalArticle" data-name="§34-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 34-5</span>. <span class="legalArticleTitle">Anmeldelse og mistanke</span></span><article class="legalP" id="kapittel-1-foreslåttparagraf-5-ledd-1">Anmeldelse av en straffbar handling begått i tjenesten av en ansatt i politiet eller påtalemyndigheten skjer til Spesialenheten, eller til politiet eller påtalemyndigheten. Spesialenheten skal straks varsles om anmeldelsen, når det ikke er de selv som har mottatt den. Spesialenheten bør gi underretning til berørt politimester, sjef for vedkommende særorgan eller annen rett instans, når anmeldelse er inngitt til Spesialenheten selv og saken ikke vil bli avvist etter tredje ledd.</article><article class="legalP" id="kapittel-1-foreslåttparagraf-5-ledd-2">Får en embets- eller tjenestemann i politiet eller påtalemyndigheten mistanke om at en annen ansatt har begått en straffbar handling i tjenesten, skal Spesialenheten straks varsles, med mindre forholdet er eller kan ventes å bli avgjort ved forenklet forelegg, eller skal behandles av Politiets sikkerhetstjeneste.</article><article class="legalP" id="kapittel-1-foreslåttparagraf-5-ledd-3">Sjefen for Spesialenheten skal avvise saker som faller utenfor enhetens saklige kompetanseområde, for eksempel fordi det anmeldte forhold ikke er straffbart eller er ikke gjenstand for offentlig påtale.</article><article class="legalP" id="kapittel-1-foreslåttparagraf-5-ledd-4">I andre saker hvor det ikke påvises rimelig grunn til å iverksette etterforsking, for eksempel fordi anmeldelsen er åpenbart grunnløs, kan Sjefen for Spesialenheten henlegge anmeldelsen uten at enheten foretar noen nærmere prøving av realiteten.</article></article><article class="futureLegalArticle" data-name="§34-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 34-6</span>. <span class="legalArticleTitle">Generelt om etterforskingen</span></span><article class="legalP" id="kapittel-1-foreslåttparagraf-6-ledd-1">Sjefen for Spesialenheten treffer beslutning om iverksettelse av etterforsking når det som følge av anmeldelse eller andre omstendigheter er rimelig grunn til å undersøke om en ansatt i politiet eller påtalemyndigheten har begått en straffbar handling i tjenesten. Sjefen for Spesialenheten fordeler sakene til de enkelte etterforskingsavdelinger som foretar og leder etterforskingen. Etterforskingsavdelingen kan selv foreta de etterforskingsskritt den mener er nødvendige. Etterforsking skal som regel iverksettes når det begjæres av en ansatt som det er framsatt mistanke mot.</article><article class="legalP" id="kapittel-1-foreslåttparagraf-6-ledd-2">Selv om det ikke er grunn til mistanke om en straffbar handling, skal etterforsking settes i verk dersom noen dør eller blir alvorlig skadet som følge av politiets eller påtalemyndighetens tjenesteutøvelse, eller noen dør eller blir alvorlig skadet mens de er tatt hånd om av politiet eller påtalemyndigheten.</article><article class="legalP" id="kapittel-1-foreslåttparagraf-6-ledd-3">Leder av etterforskingsavdeling kan beslutte å innhente etterforskingsbistand fra politiet, herunder gi politiet pålegg om iverksetting og gjennomføring av etterforskingsskritt. I sak mot en ansatt i politiet bør slik bistand så vidt mulig innhentes fra et annet politidistrikt enn der mistenkte er ansatt, eller fra politiets særorganer.</article><article class="legalP" id="kapittel-1-foreslåttparagraf-6-ledd-4">Politiet kan på egen hånd foreta etterforskingsskritt når opphold vil kunne skade etterforskingen. Så snart som mulig etter at slike skritt er foretatt, skal Spesialenheten varsles om dette.</article></article><article class="futureLegalArticle" data-name="§34-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 34-7</span>. <span class="legalArticleTitle">Innstilling om og avgjørelse av påtalespørsmålet. Underretning. Oppbevaring av dokumenter</span></span><article class="legalP" id="kapittel-1-foreslåttparagraf-7-ledd-1">Når saken er tilstrekkelig klarlagt, skal etterforskingslederen eller den etterforskingslederen gir fullmakt avgi innstilling til Sjefen for Spesialenheten eller den han eller hun gir fullmakt til å avgjøre påtalespørsmålet. Sakens dokumenter skal følge med innstillingen.</article><article class="legalP" id="kapittel-1-foreslåttparagraf-7-ledd-2">Sjefen for Spesialenheten skal sende saken til berørt politimester, sjef for vedkommende særorgan eller annen rett instans dersom det gjennom anmeldelse eller ved enhetens etterforsking, er kommet frem forhold som tilsier at saken bør vurderes administrativt.</article><article class="legalP" id="kapittel-1-foreslåttparagraf-7-ledd-3">Det skal gis underretning om avgjørelsen av påtalespørsmålet i samsvar med reglene i § 17-2.</article><article class="legalP" id="kapittel-1-foreslåttparagraf-7-ledd-4">Dokumenter i saker innenfor enhetens saklige kompetanseområde skal oppbevares ved Spesialenheten. Begjæring om utskrift, utlån eller gjennomsyn av slike dokumenter avgjøres av Sjefen for Spesialenheten eller den han eller hun gir fullmakt.</article></article><article class="futureLegalArticle" data-name="§34-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 34-8</span>. <span class="legalArticleTitle">Klage til riksadvokaten</span></span><article class="legalP" id="kapittel-1-foreslåttparagraf-8-ledd-1">Spesialenhetens beslutninger kan påklages til riksadvokaten i samsvar med reglene i straffeprosessloven § 59a.</article></article><article class="futureLegalArticle" data-name="§34-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 34-9</span>. <span class="legalArticleTitle">Riksadvokatens instruksjonsmyndighet m.m.</span></span><article class="legalP" id="kapittel-1-foreslåttparagraf-9-ledd-1">Beslutter enheten å iverksette etterforsking, skal den straks varsle riksadvokaten om dette.</article><article class="legalP" id="kapittel-1-foreslåttparagraf-9-ledd-2">Riksadvokaten kan gi Spesialenheten pålegg om iverksetting, gjennomføring og stansing av etterforsking.</article><article class="legalP" id="kapittel-1-foreslåttparagraf-9-ledd-3">I saker med to eller flere mistenkte der ikke alle er ansatt i politiet eller påtalemyndigheten, avgjør riksadvokaten om enheten skal lede etterforskingen av hele saken, eller om ledelsen av etterforskingen skal deles. I saker hvor det er mistanke om at en ansatt i politiet og påtalemyndigheten har begått straffbare handlinger både i og utenfor tjenesten, avgjør riksadvokaten om enheten skal lede etterforskingen av hele saken, eller om ledelsen av etterforskingen og avgjørelsen av påtalespørsmålet skal deles.</article></article><article class="futureLegalArticle" data-name="§34-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 34-10</span>. <span class="legalArticleTitle">Årlig melding</span></span><article class="legalP" id="kapittel-1-foreslåttparagraf-10-ledd-1">Spesialenheten skal etter nærmere retningslinjer avgi melding til Justisdepartementet og riksadvokaten om sin virksomhet det foregående år.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-12-17-1667/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2005.</article></section><section class="section" data-name="kapIII" id="kapittel-3" data-lovdata-URL="LTI/forskrift/2004-12-17-1667/KAPITTEL_3"><h2 data-text-align="center">III</h2><article class="centeredP" data-text-align="center">Overgangsregler</article><article class="legalP" id="kapittel-3-ledd-1">Saker som innkommer etter 1. januar 2005 skal behandles av Spesialenheten for politisaker. Videre skal alle saker som de særskilte etterforskingsorganene (SEFO) på dette tidspunkt har til behandling overføres til Spesialenheten for videre behandling. Saker hvor de særskilte etterforskingsorganene (SEFO) før årsskiftet har oversendt innstilling i påtalespørsmålet til statsadvokaten, skal påtaleavgjøres av statsadvokaten. I saker som overføres Spesialenheten ved årsskiftet, skal avgjørelse av påtalespørsmålet foretas av Sjefen for Spesialenheten eller annen i enheten som denne gir fullmakt.</article></section></main></body></html>