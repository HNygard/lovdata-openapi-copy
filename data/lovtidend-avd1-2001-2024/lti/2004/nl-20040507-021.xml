<!DOCTYPE html><html lang="no"><head><title>Lov om Riksrevisjonen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-05-07-21</dd><dt class="dokid">DokumentID</dt><dd class="dokid">LTI/lov/2004-05-07-21</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 6 s 859</dd><dt class="dateInForce">I kraft fra</dt><dd class="dateInForce">2004-07-01, 2005-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1918-02-08</li><li>lov/1931-06-19-18</li><li>lov/1946-03-01-3</li><li>lov/1958-03-28-4</li><li>lov/1980-05-23-11</li><li>lov/1983-03-04-3</li><li>lov/1985-04-26-21</li><li>lov/1985-05-24-28</li><li>lov/1991-08-30-71</li><li>lov/1996-06-28-54</li><li>lov/1997-05-09-26</li><li>lov/1997-06-13-44</li><li>lov/1997-06-13-45</li><li>lov/2001-06-15-59</li><li>lov/2001-06-15-93</li><li>lov/2003-12-19-130</li></ul></dd><dt class="dateOfPublication">Kunngjort</dt><dd class="dateOfPublication">2004-05-07</dd><dt class="journalNumber">Journalnummer</dt><dd class="journalNumber">2004-0571</dd><dt class="titleShort">Korttittel</dt><dd class="titleShort">Riksrevisjonsloven</dd><dt class="title">Tittel</dt><dd class="title">Lov om Riksrevisjonen.</dd><dt class="miscInformation">Annet om dokumentet</dt><dd class="miscInformation">Innst.O.nr.54 (2003–2004) og Besl.O.nr.59 (2003–2004). Odels- og lagtingsvedtak hhv. 11. og 30. mars 2004. Fremmet av Finansdepartementet.</dd><dt class="refid">RefID</dt><dd class="refid">lov/2004-05-07-21</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Riksrevisjonen.<ul class="tocSubUl"><li>Kapittel 1 Riksrevisjonens formål og organisasjon mv.<ul class="tocSubUl"><li>§ 1. Riksrevisjonens formål</li><li>§ 2. Riksrevisjonens uavhengighet</li><li>§ 3. Instruks om Riksrevisjonens virksomhet</li><li>§ 4. Riksrevisjonens ledelse</li><li>§ 5. Tilsetting av Riksrevisjonens tjenestemenn</li><li>§ 6. Lønn og pensjon</li><li>§ 7. Saksbehandlingen i tjenestemannssaker</li><li>§ 8. Riksrevisjonens budsjett og regnskap</li></ul></li><li>Kapittel 2 Riksrevisjonens oppgaver mv.<ul class="tocSubUl"><li>§ 9. Riksrevisjonens oppgaver</li><li>§ 10. Krav til revisjonsutførelsen</li><li>§ 11. Riksrevisjonens rapportering til Stortinget</li></ul></li><li>Kapittel 3 Riksrevisjonens rett til informasjon mv.<ul class="tocSubUl"><li>§ 12. Riksrevisjonens rett til å kreve informasjon og innsyn. Rett til å foreta undersøkelser</li><li>§ 13. Deltakelse i generalforsamling mv.</li><li>§ 14. Tilrettelegging av forholdene for revisjon</li></ul></li><li>Kapittel 4 Riksrevisjonens saksbehandling mv. Allmennhetens innsynsrett<ul class="tocSubUl"><li>§ 15. Taushetsplikt</li><li>§ 16. Riksrevisjonens behandling av sikkerhetsgradert informasjon</li><li>§ 17. Riksrevisjonens behandling av personopplysninger</li><li>§ 18. Allmennhetens krav på innsyn i Riksrevisjonens dokumenter</li><li>§ 19. Habilitet</li></ul></li><li>Kapittel 5 Ikraftsettings- og overgangsbestemmelser. Oppheving og endring av andre lover<ul class="tocSubUl"><li>§ 20. Ikraftsettings- og overgangsbestemmelser</li><li>§ 21. Oppheving og endringer av andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2004-05-07-21" id="dokument"><h1>Lov om Riksrevisjonen.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 8. februar 1918 om statens revisionsvæsen.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 19. juni 1931 nr. 18 om Aktieselskapet Vinmonopolet.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 1. mars 1946 nr. 3 om Den Norske Stats Husbank.</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 28. mars 1958 nr. 4 om ansvar og garanti for statens oppkrevere og regnskapsførere m.v.</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 23. mai 1980 nr. 11 om stiftelser m.m.</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 4. mars 1983 nr. 3 om statens tjenestemenn m.m.</article></article></li><li data-li-identifier="7" data-name="7"><article class="listArticle" data-text-size="small" id="punkt-7"><article class="legalP" id="punkt-7-ledd-1">Lov 26. april 1985 nr. 21 om utdanningsstøtte til elever og studenter.</article></article></li><li data-li-identifier="8" data-name="8"><article class="listArticle" data-text-size="small" id="punkt-8"><article class="legalP" id="punkt-8-ledd-1">Lov 24. mai 1985 nr. 28 om Norges Bank og pengevesenet mv. (sentralbankloven).</article></article></li><li data-li-identifier="9" data-name="9"><article class="listArticle" data-text-size="small" id="punkt-9"><article class="legalP" id="punkt-9-ledd-1">Lov 30. august 1991 nr. 71 om statsforetak.</article></article></li><li data-li-identifier="10" data-name="10"><article class="listArticle" data-text-size="small" id="punkt-10"><article class="legalP" id="punkt-10-ledd-1">Lov 28. juni 1996 nr. 54 om studentsamskipnader.</article></article></li><li data-li-identifier="11" data-name="11"><article class="listArticle" data-text-size="small" id="punkt-11"><article class="legalP" id="punkt-11-ledd-1">Lov 9. mai 1997 nr. 26 om Statens investeringsfond for næringsvirksomhet i utviklingsland.</article></article></li><li data-li-identifier="12" data-name="12"><article class="listArticle" data-text-size="small" id="punkt-12"><article class="legalP" id="punkt-12-ledd-1">Lov 13. juni 1997 nr. 44 om aksjeselskaper (aksjeloven).</article></article></li><li data-li-identifier="13" data-name="13"><article class="listArticle" data-text-size="small" id="punkt-13"><article class="legalP" id="punkt-13-ledd-1">Lov 13. juni 1997 nr. 45 om allmennaksjeselskaper (allmennaksjeloven).</article></article></li><li data-li-identifier="14" data-name="14"><article class="listArticle" data-text-size="small" id="punkt-14"><article class="legalP" id="punkt-14-ledd-1">Lov 15. juni 2001 nr. 59 om stiftelser (stiftelsesloven).</article></article></li><li data-li-identifier="15" data-name="15"><article class="listArticle" data-text-size="small" id="punkt-15"><article class="legalP" id="punkt-15-ledd-1">Lov 15. juni 2001 nr. 93 om helseforetak m.m. (helseforetaksloven).</article></article></li><li data-li-identifier="16" data-name="16"><article class="listArticle" data-text-size="small" id="punkt-16"><article class="legalP" id="punkt-16-ledd-1">Lov 19. desember 2003 nr. 130 om Innovasjon Norge.</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2004-05-07-21/KAPITTEL_1"><h2>Kapittel 1 Riksrevisjonens formål og organisasjon mv.</h2><article class="legalArticle" data-lovdata-URL="LTI/lov/2004-05-07-21/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Riksrevisjonens formål</span></h3><article class="legalP" id="kapittel-1-paragraf-1-ledd-1">Riksrevisjonen er Stortingets revisjons- og kontrollorgan.</article><article class="legalP" id="kapittel-1-paragraf-1-ledd-2">Riksrevisjonen skal gjennom revisjon, kontroll og veiledning bidra til at statens inntekter blir innbetalt som forutsatt og at statens midler og verdier blir brukt og forvaltet på en økonomisk forsvarlig måte, og i samsvar med Stortingets vedtak og forutsetninger.</article></article><article class="legalArticle" data-lovdata-URL="LTI/lov/2004-05-07-21/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Riksrevisjonens uavhengighet</span></h3><article class="legalP" id="kapittel-1-paragraf-2-ledd-1">Riksrevisjonen skal utføre sine oppgaver uavhengig og selvstendig og bestemmer selv hvordan arbeidet skal innrettes og organiseres.</article></article><article class="legalArticle" data-lovdata-URL="LTI/lov/2004-05-07-21/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Instruks om Riksrevisjonens virksomhet</span></h3><article class="legalP" id="kapittel-1-paragraf-3-ledd-1">Stortinget fastsetter instruks om Riksrevisjonens virksomhet.</article></article><article class="legalArticle" data-lovdata-URL="LTI/lov/2004-05-07-21/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Riksrevisjonens ledelse</span></h3><article class="legalP" id="kapittel-1-paragraf-4-ledd-1">Riksrevisjonen ledes av et kollegium av fem riksrevisorer valgt av Stortinget i medhold av Grunnloven § 75 k. Riksrevisorene og personlige varamedlemmer for disse velges av Stortinget for fire år om gangen med virkning fra 1. januar året etter stortingsvalget. Stortinget velger også leder og nestleder i Kollegiet.</article><article class="legalP" id="kapittel-1-paragraf-4-ledd-2">Lederen i Kollegiet er Riksrevisjonens daglige leder.</article><article class="legalP" id="kapittel-1-paragraf-4-ledd-3">Lederen må ikke uten samtykke fra Stortinget ha eller påta seg stilling eller verv i offentlig eller privat virksomhet, unntatt når det følger av vervet som riksrevisor.</article><article class="legalP" id="kapittel-1-paragraf-4-ledd-4">De øvrige medlemmer av Riksrevisorkollegiet må ikke påta seg oppgaver, oppdrag og verv som kan komme i konflikt med rollen som riksrevisor. Kollegiet avgjør om oppgaven, oppdraget eller vervet er av en slik art.</article></article><article class="legalArticle" data-lovdata-URL="LTI/lov/2004-05-07-21/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilsetting av Riksrevisjonens tjenestemenn</span></h3><article class="legalP" id="kapittel-1-paragraf-5-ledd-1">Riksrevisjonens kollegium tilsetter ledere i Riksrevisjonen. Riksrevisjonens øvrige tjenestemenn tilsettes av Riksrevisjonens tilsettingsråd.</article><article class="legalP" id="kapittel-1-paragraf-5-ledd-2">Bestemmelsene i lov 4. mars 1983 nr. 3 om statens tjenestemenn m.m. §§ 2 til 5 om kunngjøring av stillinger, innstillinger og fast og midlertidig tilsetting av tjenestemenn gjelder så langt de passer.</article></article><article class="legalArticle" data-lovdata-URL="LTI/lov/2004-05-07-21/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Lønn og pensjon</span></h3><article class="legalP" id="kapittel-1-paragraf-6-ledd-1">Riksrevisorenes lønn og pensjon fastsettes av Stortinget.</article><article class="legalP" id="kapittel-1-paragraf-6-ledd-2">Tjenestemennenes lønn, pensjon og arbeidsvilkår fastsettes av Riksrevisjonen i henhold til de avtaler og bestemmelser som gjelder for arbeidstakere i statsstilling.</article><article class="legalP" id="kapittel-1-paragraf-6-ledd-3">Lov 18. juli 1958 nr. 2 om offentlige tjenestetvister gjelder for Riksrevisjonen.</article></article><article class="legalArticle" data-lovdata-URL="LTI/lov/2004-05-07-21/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingen i tjenestemannssaker</span></h3><article class="legalP" id="kapittel-1-paragraf-7-ledd-1">Forvaltningslovens regler gjelder for avgjørelser om tilsetting, oppsigelse, suspensjon, avskjed eller forflytting av tjenestemenn i Riksrevisjonen. Det samme gjelder vedtak om å ilegge en tjenestemann ordensstraff eller tilstå vedkommende pensjon.</article><article class="legalP" id="kapittel-1-paragraf-7-ledd-2">Stortinget kan gi regler som utfyller eller gjør unntak fra forvaltningslovens anvendelse etter første ledd, og fastsette i hvilken utstrekning forskrifter gitt i medhold av forvaltningsloven ikke skal gjelde i slike saker.</article></article><article class="legalArticle" data-lovdata-URL="LTI/lov/2004-05-07-21/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Riksrevisjonens budsjett og regnskap</span></h3><article class="legalP" id="kapittel-1-paragraf-8-ledd-1">Riksrevisjonens budsjettforslag fremmes av Kollegiet direkte overfor Stortinget.</article><article class="legalP" id="kapittel-1-paragraf-8-ledd-2">Riksrevisjonens regnskap fastsettes av Kollegiet og revideres av revisor oppnevnt av Stortinget. Revidert regnskap og revisjonsberetning sendes Stortinget.</article></article></section><section class="section" data-name="kap2" id="kapittel-2" data-lovdata-URL="LTI/lov/2004-05-07-21/KAPITTEL_2"><h2>Kapittel 2 Riksrevisjonens oppgaver mv.</h2><article class="legalArticle" data-lovdata-URL="LTI/lov/2004-05-07-21/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Riksrevisjonens oppgaver</span></h3><article class="legalP" id="kapittel-2-paragraf-1-ledd-1">Riksrevisjonen skal foreta revisjon av statsregnskapet og alle regnskaper avlagt av statlige virksomheter og andre myndigheter som er regnskapspliktige til staten, herunder forvaltningsbedrifter, forvaltningsorganer med særskilte fullmakter, statlige fond og andre organer eller virksomheter der dette er fastsatt i særlig lov (regnskapsrevisjon).</article><article class="legalP" id="kapittel-2-paragraf-1-ledd-2">Riksrevisjonen skal kontrollere forvaltningen av statens interesser i selskaper m.m. (selskapskontroll).</article><article class="legalP" id="kapittel-2-paragraf-1-ledd-3">Riksrevisjonen skal gjennomføre systematiske undersøkelser av økonomi, produktivitet, måloppnåelse og virkninger ut fra Stortingets vedtak og forutsetninger (forvaltningsrevisjon).</article><article class="legalP" id="kapittel-2-paragraf-1-ledd-4">Riksrevisjonen skal gjennom revisjonen bidra til å forebygge og avdekke misligheter og feil.</article><article class="legalP" id="kapittel-2-paragraf-1-ledd-5">Riksrevisjonen kan veilede forvaltningen for å forebygge framtidige feil og mangler.</article><article class="legalP" id="kapittel-2-paragraf-1-ledd-6">Riksrevisjonen kan påta seg revisjons-, kontroll- eller bistandsoppdrag internasjonalt.</article><article class="legalP" id="kapittel-2-paragraf-1-ledd-7">Stortinget i plenum kan pålegge Riksrevisjonen å sette i gang særlige undersøkelser. Stortinget kan ikke instruere Riksrevisjonen om hvordan eller etter hvilke kriterier revisjons- og kontrollarbeidet skal utføres, jf. § 2.</article></article><article class="legalArticle" data-lovdata-URL="LTI/lov/2004-05-07-21/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til revisjonsutførelsen</span></h3><article class="legalP" id="kapittel-2-paragraf-2-ledd-1">Riksrevisjonen skal være objektiv og nøytral ved utførelsen av sine oppgaver. Revisjonen skal planlegges, gjennomføres og rapporteres slik lov, instruks og god revisjonsskikk i Riksrevisjonen krever.</article><article class="legalP" id="kapittel-2-paragraf-2-ledd-2">Riksrevisjonen kan bruke ekstern bistand til særlige kontroller eller revisjonsoppgaver.</article></article><article class="legalArticle" data-lovdata-URL="LTI/lov/2004-05-07-21/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Riksrevisjonens rapportering til Stortinget</span></h3><article class="legalP" id="kapittel-2-paragraf-3-ledd-1">Riksrevisjonen skal rapportere resultatene av sin revisjon og kontroll til Stortinget.</article><article class="legalP" id="kapittel-2-paragraf-3-ledd-2">Før en sak rapporteres til Stortinget skal Riksrevisjonens bemerkninger forelegges ansvarlig statsråd til uttalelse.</article></article></section><section class="section" data-name="kap3" id="kapittel-3" data-lovdata-URL="LTI/lov/2004-05-07-21/KAPITTEL_3"><h2>Kapittel 3 Riksrevisjonens rett til informasjon mv.</h2><article class="legalArticle" data-lovdata-URL="LTI/lov/2004-05-07-21/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Riksrevisjonens rett til å kreve informasjon og innsyn. Rett til å foreta undersøkelser</span></h3><article class="legalP" id="kapittel-3-paragraf-1-ledd-1">Riksrevisjonen kan, uten hinder av taushetsplikt, kreve enhver opplysning, redegjørelse eller ethvert dokument og foreta de undersøkelser som den finner nødvendig for å gjennomføre oppgavene.</article><article class="legalP" id="kapittel-3-paragraf-1-ledd-2">Riksrevisjonens rett til informasjon etter første ledd gjelder overfor den politiske ledelse, embets- og tjenestemenn i forvaltningen og andre som virker i forvaltningens tjeneste, og overfor ledelse, tilsatte og revisor i selskaper mv. som er heleid av staten og heleide datterselskaper til slike selskaper. Overlater forvaltningen økonomioppgaver til andre utenfor staten, gjelder Riksrevisjonens rett til aktuell informasjon også direkte overfor disse. Riksrevisjonens rett gjelder også overfor personer som har utført oppgaver som nevnt i første og annet punktum.</article><article class="legalP" id="kapittel-3-paragraf-1-ledd-3">I saker som gjelder kontroll med om tilskudd eller bidrag av statsmidler til offentlige eller private virksomheter nyttes etter forutsetningene, gjelder retten til informasjon etter første ledd også overfor tilskuddsmottaker.</article><article class="legalP" id="kapittel-3-paragraf-1-ledd-4">Riksrevisjonen har samme rett til innsyn og informasjon som forvaltningen kan kreve overfor<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-4-punkt-1"><article class="legalP" id="kapittel-3-paragraf-1-ledd-4-punkt-1-ledd-1">andre som er tillagt statlig forvaltningsmyndighet eller oppgaver finansiert med statlige midler, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-4-punkt-2"><article class="legalP" id="kapittel-3-paragraf-1-ledd-4-punkt-2-ledd-1">private som leverer varer eller tjenester til staten.</article></article></li></ul></article></article><article class="legalArticle" data-lovdata-URL="LTI/lov/2004-05-07-21/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Deltakelse i generalforsamling mv.</span></h3><article class="legalP" id="kapittel-3-paragraf-2-ledd-1">Riksrevisjonen skal varsles og har rett til å være til stede i generalforsamling, foretaksmøte, møte i bedriftsforsamling, representantskap og organ med tilsvarende funksjon i selskaper som i sin helhet eies av staten og i heleide datterselskaper til slike selskaper. Riksrevisjonen har talerett i møtene. Den skal sammen med varsling få oversendt alle relevante saksdokumenter. Riksrevisjonen avgjør i hvilken grad den skal få oversendt saksdokumenter til møter i heleide datterselskaper.</article><article class="legalP" id="kapittel-3-paragraf-2-ledd-2">Riksrevisjonen har rett til å delta i møter som nevnt i første ledd i deleide selskaper sammen med den som representerer de statlige eierinteressene. Varsling om møte og oversending av relevante saksdokumenter avtales med departementet eller med statlig heleid virksomhet som ivaretar statlige interesser.</article></article><article class="legalArticle" data-lovdata-URL="LTI/lov/2004-05-07-21/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilrettelegging av forholdene for revisjon</span></h3><article class="legalP" id="kapittel-3-paragraf-3-ledd-1">Virksomheter som er omfattet av Riksrevisjonens revisjon og kontroll, skal legge forholdene til rette slik Riksrevisjonen finner det hensiktsmessig for å foreta de revisjons- og kontrolloppgaver som følger av lov og instruks.</article><article class="legalP" id="kapittel-3-paragraf-3-ledd-2">Riksrevisjonen kan foreta revisjon og kontroll på det stedet hvor regnskap og nødvendig materiale finnes, og Riksrevisjonen skal ha tilgang til de IT-systemer som virksomhetene benytter.</article><article class="legalP" id="kapittel-3-paragraf-3-ledd-3">Informasjon til Riksrevisjonen skal avgis i den form, på det medium og til det tidspunkt Riksrevisjonen bestemmer, og vederlagsfritt tilrettelegges og sendes til Riksrevisjonen.</article></article></section><section class="section" data-name="kap4" id="kapittel-4" data-lovdata-URL="LTI/lov/2004-05-07-21/KAPITTEL_4"><h2>Kapittel 4 Riksrevisjonens saksbehandling mv. Allmennhetens innsynsrett</h2><article class="legalArticle" data-lovdata-URL="LTI/lov/2004-05-07-21/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-1-ledd-1">Enhver som utfører tjeneste eller arbeid for Riksrevisjonen, plikter å hindre at andre får adgang eller kjennskap til det han eller hun i forbindelse med tjenesten eller arbeidet får vite om forhold av personlig karakter eller opplysninger om drifts- eller forretningshemmeligheter.</article><article class="legalP" id="kapittel-4-paragraf-1-ledd-2">Taushetsplikten gjelder også etter at vedkommende har avsluttet tjenesten eller arbeidet. Han eller hun kan heller ikke utnytte opplysninger som nevnt i første ledd i egen virksomhet eller i tjeneste eller arbeid for andre.</article><article class="legalP" id="kapittel-4-paragraf-1-ledd-3">For øvrig gjelder bestemmelsene i forvaltningsloven §§ 13 a til 13 f så langt de passer.</article><article class="legalP" id="kapittel-4-paragraf-1-ledd-4">Uten hinder av bestemmelsen i første ledd kan Riksrevisjonens tjenestemenn, etter beslutning av Riksrevisjonens leder, avgi forklaring og legge fram dokumentasjon vedrørende revisjonsoppdrag til politiet når det er åpnet etterforskning i straffesak. Riksrevisjonen kan videre underrette politiet dersom det i forbindelse med revisjonen kommer fram forhold som gir grunn til mistanke om at det er foretatt en straffbar handling. Riksrevisjonen kan også samarbeide med andre offentlige kontrollmyndigheter dersom det er aktuelt. Underretning kan gis selv om revisjonen ikke er avsluttet og uten at forholdet er meddelt revidert virksomhet eller overordnet departement.</article><article class="legalP" id="kapittel-4-paragraf-1-ledd-5">Ved anvendelse av bestemmelsene i tvistemålsloven § 204 nr. 2 og straffeprosessloven § 118 gis samtykke av Riksrevisjonens leder.</article></article><article class="legalArticle" data-lovdata-URL="LTI/lov/2004-05-07-21/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Riksrevisjonens behandling av sikkerhetsgradert informasjon</span></h3><article class="legalP" id="kapittel-4-paragraf-2-ledd-1">Bestemmelsene i sikkerhetsloven gjelder så langt de passer for Riksrevisjonens behandling av sikkerhetsgradert informasjon.</article><article class="legalP" id="kapittel-4-paragraf-2-ledd-2">Stortinget kan gi regler som utfyller eller gjør unntak fra sikkerhetslovens anvendelse på Riksrevisjonen og fastsette i hvilken utstrekning forskrifter gitt i medhold av sikkerhetsloven skal gjelde for Riksrevisjonen.</article></article><article class="legalArticle" data-lovdata-URL="LTI/lov/2004-05-07-21/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Riksrevisjonens behandling av personopplysninger</span></h3><article class="legalP" id="kapittel-4-paragraf-3-ledd-1">Riksrevisjonen kan innhente og behandle alle typer personopplysninger. Opplysningene skal slettes så snart de ikke lenger har kontrollmessig interesse.</article><article class="legalP" id="kapittel-4-paragraf-3-ledd-2">Riksrevisjonens behandling av personopplysninger i revisjons- og kontrollarbeidet er unntatt fra §§ 18, 27, 31 og 33 i personopplysningsloven.</article></article><article class="legalArticle" data-lovdata-URL="LTI/lov/2004-05-07-21/§18" data-name="§18" id="kapittel-4-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Allmennhetens krav på innsyn i Riksrevisjonens dokumenter</span></h3><article class="legalP" id="kapittel-4-paragraf-4-ledd-1">Enhver kan hos Riksrevisjonen gjøre seg kjent med det offentlige innholdet av dokumenter i en bestemt sak når dokumentet er kommet inn til eller er sendt fra Riksrevisjonen. Bestemmelsene i offentlighetsloven gjelder tilsvarende, så langt de passer.</article><article class="legalP" id="kapittel-4-paragraf-4-ledd-2">For saksdokumenter som er utarbeidet av eller til Riksrevisjonen i saker som den vurderer å legge fram for Stortinget som ledd i den konstitusjonelle kontroll, skal offentlighet først inntre når saken er mottatt i Stortinget. Riksrevisjonen varsler vedkommende forvaltningsorgan om at saken er av en slik art. Er en slik sak ferdigbehandlet uten at den vil bli oversendt Stortinget, inntrer offentlighet når Riksrevisjonen har varslet vedkommende forvaltningsorgan om at saken er ferdigbehandlet.</article><article class="legalP" id="kapittel-4-paragraf-4-ledd-3">Stortinget kan gi regler som utfyller eller gjør unntak fra offentlighetslovens anvendelse på Riksrevisjonen og fastsette i hvilken utstrekning forskrifter gitt i medhold av offentlighetsloven skal gjelde for Riksrevisjonen.</article></article><article class="legalArticle" data-lovdata-URL="LTI/lov/2004-05-07-21/§19" data-name="§19" id="kapittel-4-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Habilitet</span></h3><article class="legalP" id="kapittel-4-paragraf-5-ledd-1">Ingen som utfører tjeneste eller arbeid for Riksrevisjonen kan utføre revisjons- eller kontrolloppdrag dersom vedkommende eller dennes nærstående har en slik tilknytning til revidert eller kontrollert virksomhet, dets ansatte eller tillitsvalgte, eller det for øvrig foreligger slike særegne forhold at dette kan svekke tilliten til vedkommendes uavhengighet eller objektivitet.</article><article class="legalP" id="kapittel-4-paragraf-5-ledd-2">Som nærstående regnes:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-2-punkt-1"><article class="legalP" id="kapittel-4-paragraf-5-ledd-2-punkt-1-ledd-1">ektefelle og person som vedkommende bor sammen med i ekteskapslignende forhold,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-2-punkt-2"><article class="legalP" id="kapittel-4-paragraf-5-ledd-2-punkt-2-ledd-1">slektninger i rett oppstigende eller nedstigende linje og søsken, og deres ektefeller eller personer som de bor sammen med i ekteskapslignende forhold, og</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-ledd-2-punkt-3"><article class="legalP" id="kapittel-4-paragraf-5-ledd-2-punkt-3-ledd-1">slektninger i rett oppstigende eller nedstigende linje og søsken til en person som nevnt under bokstav a.</article></article></li></ul></article><article class="legalP" id="kapittel-4-paragraf-5-ledd-3">Bestemmelsene i forvaltningsloven §§ 6 til 9 første ledd gjelder for enhver som behandler administrative saker for Riksrevisjonen.</article></article></section><section class="section" data-name="kap5" id="kapittel-5" data-lovdata-URL="LTI/lov/2004-05-07-21/KAPITTEL_5"><h2>Kapittel 5 Ikraftsettings- og overgangsbestemmelser. Oppheving og endring av andre lover</h2><article class="legalArticle" data-lovdata-URL="LTI/lov/2004-05-07-21/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikraftsettings- og overgangsbestemmelser</span></h3><article class="legalP" id="kapittel-5-paragraf-1-ledd-1">Loven trer i kraft 1. juli 2004, med unntak av § 21 nr. 3, 5, 7 og 14 som trer i kraft 1. januar 2005.</article><article class="legalP" id="kapittel-5-paragraf-1-ledd-2">Riksrevisjonens overtakelse av revisjonsansvaret i Den Norske Stats Husbank og Lånekassen, jf. lovendringene i § 21 nr. 3 og 7, skjer med virkning fra og med regnskapsåret 2005. Riksrevisjonen frasier seg revisjonsansvar for stiftelser, jf. lovendringene i § 21 nr. 5 og 14, fra og med regnskapsåret 2005.</article></article><article class="legalArticle" data-lovdata-URL="LTI/lov/2004-05-07-21/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Oppheving og endringer av andre lover</span></h3><article class="legalP" id="kapittel-5-paragraf-2-ledd-1">Når loven trer i kraft, endres andre lover slik:</article> <article class="defaultP" margin-top="true">1. Lov 8. februar 1918 om statens revisionsvæsen oppheves.</article> <article class="defaultP" margin-top="true">2. I lov 19. juni 1931 nr. 18 om Aktieselskapet Vinmonopolet foretas følgende endringer:</article> <article class="defaultP" margin-top="true">§ 12 første og tredje ledd oppheves. Nåværende annet ledd blir eneste ledd.</article> <article class="defaultP" margin-top="true">§ 14 skal lyde:</article><article class="legalP" id="kapittel-5-paragraf-2-ledd-2">Riksrevisjonen fører kontroll med forvaltningen av statens interesser og kan foreta undersøkelser mv. i selskapet og heleide datterselskaper etter lov om Riksrevisjonen og instruks fastsatt av Stortinget.</article> <article class="defaultP" margin-top="true">3. I lov 1. mars 1946 nr. 3 om Den Norske Stats Husbank skal § 8 tredje ledd annet punktum lyde:</article><article class="legalP" id="kapittel-5-paragraf-2-ledd-3">Riksrevisjonen reviderer Husbankens regnskap og forvaltning.</article> <article class="defaultP" margin-top="true">4. I lov 28. mars 1958 nr. 4 om ansvar og garanti for statens oppkrevere og regnskapsførere m.v. skal § 1 annet ledd lyde:</article><article class="legalP" id="kapittel-5-paragraf-2-ledd-4">Kongen kan nedsette et pådratt erstatningsansvar eller la det falle bort, dersom det finnes rimelig under omsyn til den utviste skyld, skadens størrelse og tilhøva ellers.</article> <article class="defaultP" margin-top="true">5. I lov 23. mai 1980 nr. 11 om stiftelser oppheves § 11 tiende ledd.</article> <article class="defaultP" margin-top="true">6. I lov 4. mars 1983 nr. 3 om statens tjenestemenn skal § 6 nr. 1 første punktum lyde:</article><article class="legalP" id="kapittel-5-paragraf-2-ledd-5">Reglene i §§ 2, 3, 4 og 5 gjelder ikke for tjenestemenn tilsatt ved Stortinget eller hos Stortingets ombudsmenn.</article> <article class="defaultP" margin-top="true">7. I lov 26. april 1985 nr. 21 om utdanningsstøtte til elever og studenter skal § 13 fjerde ledd lyde:</article><article class="legalP" id="kapittel-5-paragraf-2-ledd-6">Departementet fører tilsyn med Lånekassen. Styret sender hvert år innen utgangen av mars måned departementet rapport og regnskap for foregående år. Riksrevisjonen reviderer Lånekassens regnskap og forvaltning.</article> <article class="defaultP" margin-top="true">8. I lov 24. mai 1985 nr. 28 om Norges Bank og pengevesenet (sentralbankloven) skal § 2 fjerde ledd annet punktum lyde:</article><article class="legalP" id="kapittel-5-paragraf-2-ledd-7">Riksrevisjonen fører kontroll med statsrådens myndighetsutøvelse etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">9. I lov 30. august 1991 nr. 71 om statsforetak skal § 45 lyde:</article><article class="legalP" id="kapittel-5-paragraf-2-ledd-8">Riksrevisjonen fører kontroll med forvaltningen av statens interesser og kan foreta undersøkelser mv. i statsforetak og heleide datterselskaper til slike foretak etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">10. I lov 28. juni 1996 nr. 54 om studentsamskipnader skal § 14 annet ledd lyde:</article><article class="legalP" id="kapittel-5-paragraf-2-ledd-9">Riksrevisjonen fører kontroll med forvaltningen av statens interesser og kan foreta undersøkelser mv. i Studentsamskipnaden og heleide datterselskaper etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">11. I lov 9. mai 1997 nr. 26 om Statens investeringsfond for næringsvirksomhet i utviklingsland skal § 20 lyde:</article><article class="legalP" id="kapittel-5-paragraf-2-ledd-10">Riksrevisjonen fører kontroll med forvaltningen av statens interesser og kan foreta undersøkelser mv. i fondet etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">12. I lov 13. juni 1997 nr. 44 om aksjeselskaper skal § 20-6 lyde:</article><article class="legalP" id="kapittel-5-paragraf-2-ledd-11">Riksrevisjonen fører kontroll med forvaltningen av statens interesser og kan foreta undersøkelser mv. i selskaper der staten eier alle aksjene og heleide datterselskaper til slike selskaper etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">13. I lov 13. juni 1997 nr. 45 om allmennaksjeselskaper skal § 20-6 lyde:</article><article class="legalP" id="kapittel-5-paragraf-2-ledd-12">Riksrevisjonen fører kontroll med forvaltningen av statens interesser og kan foreta undersøkelser mv. i selskaper der staten eier alle aksjene og heleide datterselskaper til slike selskaper etter lov 7. mai 2004 nr. 21 om Riksrevisjonen og instruks fastsatt av Stortinget.</article> <article class="defaultP" margin-top="true">14. I lov 15. juni 2001 nr. 59 om stiftelser oppheves § 43 fjerde ledd.</article> <article class="defaultP" margin-top="true">15. I lov 15. juni 2001 nr. 93 om helseforetak m.m. (helseforetaksloven) skal § 45 lyde:</article><article class="legalP" id="kapittel-5-paragraf-2-ledd-13">Riksrevisjonen fører kontroll med forvaltningen av statens interesser og kan foreta undersøkelser mv. i regionalt helseforetak, helseforetak og heleide datterselskaper til slike foretak etter lov om Riksrevisjonen og instruks fastsatt av Stortinget.</article> <article class="defaultP" margin-top="true">16. I lov 19. desember 2003 nr. 130 om Innovasjon Norge skal § 36 lyde:</article><article class="legalP" id="kapittel-5-paragraf-2-ledd-14">Riksrevisjonen fører kontroll med forvaltningen av statens interesser og kan foreta undersøkelser mv. i selskapet og heleide datterselskaper etter lov om Riksrevisjonen og instruks fastsatt av Stortinget.</article></article></section></main></body></html>