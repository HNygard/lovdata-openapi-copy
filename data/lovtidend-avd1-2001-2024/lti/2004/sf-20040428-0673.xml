<!DOCTYPE html><html lang="no"><head><title>Forskrift om melding av foretakssammenslutninger mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-04-28-673</dd><dt class="dokid">DokumentID</dt><dd class="dokid">LTI/forskrift/2004-04-28-673</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 855</dd><dt class="dateInForce">I kraft fra</dt><dd class="dateInForce">2004-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§18</li><li>forskrift/2004-04-16-631</li></ul></dd><dt class="dateOfPublication">Kunngjort</dt><dd class="dateOfPublication">2004-04-30</dd><dt class="journalNumber">Journalnummer</dt><dd class="journalNumber">2004-0641</dd><dt class="titleShort">Korttittel</dt><dd class="titleShort">Forskrift om melding av foretakssammenslutninger</dd><dt class="title">Tittel</dt><dd class="title">Forskrift om melding av foretakssammenslutninger mv.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 28. april 2004 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 18 femte ledd, jf. delegeringsvedtak 16. april 2004 nr. 631.</dd><dt class="refid">RefID</dt><dd class="refid">forskrift/2004-04-28-673</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om melding av foretakssammenslutninger mv.<ul class="tocSubUl"><li>§ 1. Alminnelig melding</li><li>§ 2. Innskrenking av virkeområdet for alminnelig meldeplikt</li><li>§ 3. Involverte foretak</li><li>§ 4. Fullstendig melding</li><li>§ 5. Forenklet melding</li><li>§ 6. Kunngjøring</li><li>§ 7. Ikrafttredelse</li><li>Merknader til forskriftens bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2004-04-28-673" id="dokument"><h1>Forskrift om melding av foretakssammenslutninger mv.</h1><article class="legalArticle" data-lovdata-URL="LTI/forskrift/2004-04-28-673/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Alminnelig melding</span></h2><article class="legalP" id="paragraf-1-ledd-1">Alminnelig melding til Konkurransetilsynet etter konkurranseloven § 18 første ledd skal inneholde de opplysninger som fremgår av § 18 annet ledd bokstav a til e.</article><article class="legalP" id="paragraf-1-ledd-2">Forslag til offentlig versjon av meldingen eller klar angivelse av hvilke opplysninger melder anser som forretningshemmeligheter, skal gis samtidig med meldingen.</article><article class="legalP" id="paragraf-1-ledd-3">Fristen på 15 virkedager for Konkurransetilsynets saksbehandling i konkurranseloven § 18 tredje ledd løper fra første virkedag etter at meldingen er mottatt eller, dersom meldingen er mangelfull, fra første virkedag etter at de manglende opplysningene er mottatt. Konkurransetilsynet må senest innen 8 virkedager informere melderne dersom tilsynet finner at kravene til alminnelig melding ikke er oppfylt.</article></article><article class="legalArticle" data-lovdata-URL="LTI/forskrift/2004-04-28-673/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innskrenking av virkeområdet for alminnelig meldeplikt</span></h2><article class="legalP" id="paragraf-2-ledd-1">Den alminnelige meldeplikten i konkurranseloven § 18 første ledd gjelder ikke:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">dersom de involverte foretakene har en samlet årlig omsetning i Norge under 20 millioner kroner, eller</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">dersom bare ett av de involverte foretakene har en årlig omsetning i Norge over 5 millioner kroner.</article></article></li></ul></article><article class="legalP" id="paragraf-2-ledd-2">Begrepet omsetning tilsvarer uttrykket salgsinntekt i lov 17. juli 1998 nr. 56 om årsregnskap mv. (regnskapsloven). Forskrifter som utfyller eller fraviker bestemmelsene i regnskapsloven gis tilsvarende anvendelse. For foretak som er unntatt fra reglene i regnskapsloven kapittel 6, skal årlig omsetning som hovedregel tilsvare summen av de varer og tjenester som er solgt som ledd i foretakets alminnelige virksomhet i løpet av året.</article><article class="legalP" id="paragraf-2-ledd-3">Ved erverv av kontroll skal omsetningen til alle foretak i samme konsern som det eller de ervervende foretak tas med ved beregningen av årlige omsetning. Konsernintern omsetning skal trekkes fra.</article><article class="legalP" id="paragraf-2-ledd-4">Konkurransetilsynet kan pålegge enkelte eller grupper av foretak som er omfattet av unntaket i første ledd å gi alminnelig melding.</article><article class="legalP" id="paragraf-2-ledd-5">En foretakssammenslutning som er omfattet av reglene om kontroll med foretakssammenslutninger i EØS-avtalen artikkel 57, er unntatt fra den alminnelige meldeplikten i konkurranseloven § 18 første ledd.</article></article><article class="legalArticle" data-lovdata-URL="LTI/forskrift/2004-04-28-673/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Involverte foretak</span></h2><article class="legalP" id="paragraf-3-ledd-1">Ved en fusjon er de involverte foretak partene i fusjonen.</article><article class="legalP" id="paragraf-3-ledd-2">Ved et erverv av kontroll er de involverte foretak det eller de foretak som erverver kontroll, samt det ervervede foretak. Dersom det bare erverves kontroll over en del av et foretak, er det bare den ervervede delen som skal regnes med blant de involverte foretak.</article></article><article class="legalArticle" data-lovdata-URL="LTI/forskrift/2004-04-28-673/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fullstendig melding</span></h2><article class="legalP" id="paragraf-4-ledd-1">Fullstendig melding til Konkurransetilsynet i henhold til konkurranseloven § 18 tredje og fjerde ledd skal inneholde følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Kontaktinformasjon om partene i fusjonen eller den eller de som overtar kontroll.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Beskrivelse av foretakssammenslutningen.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Beskrivelse av de involverte foretakene og foretak i samme konsern.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Beskrivelse av de markedene som berøres av foretakssammenslutningen.</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Beskrivelse av markedsstrukturen i de berørte markedene.</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Informasjon om de involverte foretakenes viktigste konkurrenter, kunder og leverandører i de berørte markedene.</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">Redegjørelse for eventuelle etableringshindringer i de berørte markedene.</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">Redegjørelse for eventuelle effektivitetsgevinster.</article></article></li><li data-li-identifier="i)" data-name="i)"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">Opplysninger om foretakssammenslutningen er underlagt tilsyn fra andre konkurransemyndigheter.</article></article></li><li data-li-identifier="j)" data-name="j)"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">Seneste versjon av avtalen om foretakssammenslutning med vedlegg.</article></article></li><li data-li-identifier="k)" data-name="k)"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">De involverte foretakenes siste årsberetning og årsregnskap.</article></article></li></ul></article><article class="legalP" id="paragraf-4-ledd-2">Forslag til offentlig versjon av meldingen eller en klar angivelse av hvilke opplysninger melder anser som forretningshemmeligheter skal gis samtidig med meldingen.</article><article class="legalP" id="paragraf-4-ledd-3">Konkurransetilsynet kan pålegge fullstendig melding om en foretakssammenslutning uavhengig av om foretakssammenslutningen er omfattet av alminnelig meldeplikt. Det er ikke nødvendig å avvente alminnelig melding. Et pålegg om fullstendig melding for foretakssammenslutninger som er unntatt fra den alminnelige meldeplikten i henhold til § 2 første ledd, kan ikke gis senere enn tre måneder etter at endelig avtale er inngått eller kontroll er ervervet.</article><article class="legalP" id="paragraf-4-ledd-4">Fristen på 25 virkedager i konkurranseloven § 20 annet ledd løper fra første virkedag etter at meldingen er mottatt eller, dersom meldingen er mangelfull, fra første virkedag etter at de manglende opplysningene er mottatt. Konkurransetilsynet må senest innen 15 virkedager informere melderne dersom tilsynet finner at kravene til fullstendig melding ikke er oppfylt.</article></article><article class="legalArticle" data-lovdata-URL="LTI/forskrift/2004-04-28-673/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forenklet melding</span></h2><article class="legalP" id="paragraf-5-ledd-1">Konkurransetilsynet kan i den enkelte sak lempe på kravene til fullstendig melding i § 4.</article></article><article class="legalArticle" data-lovdata-URL="LTI/forskrift/2004-04-28-673/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kunngjøring</span></h2><article class="legalP" id="paragraf-6-ledd-1">Meldte foretakssammenslutninger og meldte erverv av andeler av foretak som ikke fører til kontroll, skal kunngjøres på Konkurransetilsynets hjemmeside. Kunngjøringen skal inneholde opplysninger om de involverte foretakenes navn og organisasjonsnummer, foretakssammenslutningen og berørte markeder.</article></article><article class="legalArticle" data-lovdata-URL="LTI/forskrift/2004-04-28-673/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskriften trer i kraft 1. mai 2004.</article></article><section class="section" id="kapittel-1" data-lovdata-URL="LTI/forskrift/2004-04-28-673/KAPITTEL_1"><h2>Merknader til forskriftens bestemmelser</h2><article class="defaultP"><i>Til § 1 Alminnelig melding</i></article><article class="legalP" id="kapittel-1-ledd-1"><i>Første ledd</i> er en henvisning til kravene til alminnelig melding i konkurranseloven § 18 annet ledd. Dersom foretakenes årsberetning, jf. konkurranseloven § 18 annet ledd bokstav e, er tilgjengelig for Konkurransetilsynet i Regnskapsregisteret i Brønnøysund eller på foretakenes hjemmesider, er det tilstrekkelig at partene ved levering av melding gjør Konkurransetilsynet oppmerksom på dette.</article><article class="legalP" id="kapittel-1-ledd-2">Ifølge <i>annet ledd</i> må partene enten utforme et forslag til offentlig versjon av meldingen eller angi klart hvilke opplysninger i meldingen og eventuelle vedlegg som anses som forretningshemmeligheter. Av hensyn til at Konkurransetilsynet i løpet av 15 virkedager må ta stilling til om det skal pålegges fullstendig melding, stilles det krav om at den offentlige versjonen eller angivelsen av forretningshemmelighetene må foreligge samtidig med den alminnelige meldingen. Forskriften sier ikke noe om hvordan angivelsen av hvilke opplysninger som er forretningshemmeligheter skal foretas. Det er opp til foretakene selv å avgjøre hva som er mest hensiktsmessig, forutsatt at angivelsen er tilstrekkelig klar. Eksempelvis kan angivelse skje ved bruk av parentes/klammer, bruk av avvikende farge eller skrifttype eller ved at foretaket angir hvilke punkter som de anser unntatt fra offentlighet. Konkurransetilsynet er ikke bundet av partenes vurdering, og må på selvstendig grunnlag vurdere hvilke opplysninger i meldingen som er underlagt taushetsplikt. Dersom foretakene velger å utforme en offentlig versjon av meldingen, skal denne vedlegges meldingen.</article><article class="legalP" id="kapittel-1-ledd-3">Ifølge <i>tredje ledd</i> løper fristen på 15 virkedager etter konkurranseloven § 18 tredje ledd fra første virkedag etter at meldingen er mottatt. Dersom meldingen er mangelfull, begynner imidlertid fristen først å løpe første virkedag etter at de manglende opplysningene er kommet til Konkurransetilsynet. Konkurransetilsynet må snarest mulig etter at en melding er mottatt, vurdere om den oppfyller kravene til alminnelig melding. Dersom Konkurransetilsynet anser at meldingen ikke oppfyller kravene, skal Konkurransetilsynet informere om dette innen åtte virkedager. Dersom tilsynet ikke melder fra innen fristen, vil meldingen bli ansett for å tilfredsstille kravene.</article><article class="legalP" id="kapittel-1-ledd-4">Konkurransetilsynet vil utarbeide retningslinjer om det nærmere innholdet i en alminnelig melding. Disse retningslinjene vil klargjøre og presisere kravene til meldingens innhold der det er nødvendig.</article><article class="legalP" id="kapittel-1-ledd-5">Dersom det etter § 18 første ledd er flere meldepliktige, vil foretakene dersom de ønsker å melde elektronisk, måtte velge en hovedmelder. Alle meldepliktige foretak er imidlertid fortsatt ansvarlige for at meldingen er korrekt og fullstendig. Dersom meldingen inneholder opplysninger som melderne ikke ønsker å dele med hverandre, kan dette sendes Konkurransetilsynet i egen forsendelse.</article> <article class="defaultP" margin-top="true"><i>Til § 2 Innskrenking av virkeområdet for alminnelig meldeplikt</i></article><article class="legalP" id="kapittel-1-ledd-6">Bestemmelsens <i>første ledd</i> oppstiller to alternative vilkår for at en foretakssammenslutning skal være unntatt fra den alminnelige meldeplikten. Det er tilstrekkelig at ett av dem er oppfylt for at unntaket skal komme til anvendelse. En foretakssammenslutning er etter bestemmelsen unntatt fra den alminnelige meldeplikten enten dersom de involverte foretakenes samlede årlige omsetning i Norge er mindre enn 20 millioner kroner, eller dersom bare ett av de involverte foretakene har en årlig omsetning i Norge over 5 millioner kroner. Begrunnelsen for unntaket er at sammenslutninger mellom så små foretak, eller mellom ett stort og ett eller flere små foretak, i de aller fleste tilfeller ikke fører til eller forsterker en vesentlig begrensning av konkurransen, og det vil derfor heller ikke være aktuelt med inngrep etter konkurranseloven § 16.</article><article class="legalP" id="kapittel-1-ledd-7">I <i>annet ledd</i> knyttes begrepet «årlig omsetning» til regnskapslovens regler om beregning av salgsinntekt. Dermed kan foretakene hente tallene fra forrige års regnskaper når de skal vurdere om de er omfattet av alminnelig meldeplikt. Der forskrifter til regnskapsloven gir regler som fraviker eller utfyller regnskapslovens regler for foretak innen visse bransjer, gis disse tilsvarende anvendelse etter meldepliktforskriften. Det gjelder for eksempel særregler for finansieringsforetak, forsikringsforetak, verdipapirforetak, eiendomsmeglere og inkassovirksomhet. Som hovedregel skal omsetningen tilsvare summen av de varer og tjenester som er solgt som ledd i foretakets alminnelige virksomhet i løpet av året. At bare salg knyttet til den alminnelige virksomheten skal regnes med, innebærer at salg av for eksempel fast eiendom ikke skal regnes med – med mindre nettopp salg av fast eiendom er foretakets alminnelige virksomhet. Uttrykket varer og tjenester omfatter også renteinntekter.</article><article class="legalP" id="kapittel-1-ledd-8">I tredje ledd slås det fast at ved erverv av kontroll skal omsetningen til alle foretak i samme konsern som det eller de ervervende foretak, tas med ved beregningen av årlige omsetning. På selgersiden er det kun det solgte selskapet eller delen av selskapet, som skal regnes med. Salg mellom foretak i samme konsern skal trekkes fra ved beregning av omsetning. Foretakssammenslutninger som er omfattet av unntaket, kan i enkelte tilfeller føre til en vesentlig begrensning av konkurransen. Det kan dersom konkurransesituasjonen tilsier det, være av interesse for Konkurransetilsynet å følge enkelte aktører eller markeder særlig nøye når det gjelder strukturendringer. I slike tilfeller kan Konkurransetilsynet etter <i>fjerde ledd</i> pålegge enkeltforetak eller grupper av foretak å sende inn alminnelig melding for de foretakssammenslutninger de er involvert i selv om foretakssammenslutningene er omfattet av unntaket i første ledd. Dersom det er snakk om en gruppe foretak som ikke er navngitt, for eksempel dersom pålegget skal gjelde generelt for et marked eller en bransje, må pålegget gis ved forskrift. Et alternativ til å pålegge alminnelig meldeplikt er å gi pålegg om fullstendig melding etter § 4 tredje ledd (jf. merknadene til § 4 nedenfor) for en konkret foretakssammenslutning.</article><article class="legalP" id="kapittel-1-ledd-9">I <i>femte ledd</i> unntas foretakssammenslutninger som er omfattet av reglene om fusjonskontroll i EU/EØS. Dette er sagt uttrykkelig slik at det ikke skal oppstå tvil om man skal melde foretakssammenslutninger som oppfyller terskelverdiene i fusjonsforordningen også til Konkurransetilsynet.</article> <article class="defaultP" margin-top="true"><i>Til § 3 Involverte foretak</i></article><article class="legalP" id="kapittel-1-ledd-10">Hvilke foretak som er «involverte foretak», vil i de fleste tilfeller være uproblematisk å fastslå. Ved en fusjon vil det være de fusjonerende foretak som er de «involverte foretak». For øvrig vil begrepet «erverv av kontroll» være avgjørende for hvilke foretak som er å anse som de «involverte foretak». Ved erverv av kontroll er de involverte foretak det eller de foretak som erverver kontroll, samt det ervervede foretak. Dersom det bare erverves kontroll over en del av et foretak, er det bare den ervervede delen som skal regnes med blant de involverte foretak. Reglene om hva som er «berørte foretak» («undertakings concerned») i fusjonsreglene i EU/EØS, skal så langt de passer legges til grunn for å fastslå hva som er de «involverte foretak». Kommisjonens kunngjøring om begrepet «undertakings concerned» (98/C 66/03) (31998y0302(03)) gir nyttig veiledning om ulike typer foretakssammenslutninger.</article> <article class="defaultP" margin-top="true"><i>Til § 4 Fullstendig melding</i></article><article class="legalP" id="kapittel-1-ledd-11"><i>Første ledd</i> bokstav a til k angir kravene til innholdet i fullstendig melding. Dette er opplysninger som i de fleste tilfeller vil være nødvendige for å foreta en grundig konkurransemessig vurdering av foretakssammenslutningen.</article><article class="legalP" id="kapittel-1-ledd-12">Konkurransetilsynet vil utarbeide retningslinjer om det nærmere innholdet i en fullstendig melding. Disse retningslinjene vil klargjøre og presisere kravene til meldingens innhold. Når det gjelder <i>annet ledd,</i> vises det til merknadene til den tilsvarende bestemmelsen i § 1 annet ledd.</article><article class="legalP" id="kapittel-1-ledd-13">Pålegg om fullstendig melding kan etter <i>tredje ledd</i> gis uavhengig av om foretakssammenslutninger er omfattet av den alminnelig meldeplikten. Dette medfører at Konkurransetilsynet kan pålegge fullstendig melding i tilfeller som er omfattet av unntakene i § 2 første ledd. Tilsynet kan i henhold til <i>tredje ledd annet punktum</i> pålegge fullstendig melding allerede før alminnelig melding foreligger. Det vil kunne være aktuelt dersom det på et tidlig tidspunkt er klart at foretakssammenslutningen kan bli gjenstand for inngrep. Det vil i slike tilfeller ikke være noen grunn til å avvente alminnelig melding.</article><article class="legalP" id="kapittel-1-ledd-14">Det følger av <i>tredje ledd siste punktum</i> at et pålegg om fullstendig melding for foretakssammenslutninger som er unntatt alminnelig meldeplikt etter § 2 første ledd, ikke kan gis senere enn tre måneder etter at endelig avtale er inngått eller kontroll er ervervet. Denne fristen er satt for å redusere den usikkerheten muligheten for pålegg om fullstendig melding påfører partene i foretakssammenslutninger som er unntatt alminnelig meldeplikt, og for å unngå at denne usikkerheten medfører at en rekke konkurransemessig uproblematiske foretakssammenslutninger meldes frivillig.</article><article class="legalP" id="kapittel-1-ledd-15"><i>Fjerde ledd</i> tilsvarer § 1 tredje ledd med unntak av at Konkurransetilsynet gis syv virkedager lenger til å vurdere om meldingen oppfyller kravene enn ved alminnelig melding. Bakgrunnen for dette er at det vil ta noe mer tid å vurdere om fullstendige meldinger oppfyller kravene fordi disse er mer omfattende.</article> <article class="defaultP" margin-top="true"><i>Til § 5 Forenklet melding</i></article><article class="legalP" id="kapittel-1-ledd-16">Denne bestemmelsen er utformet slik at Konkurransetilsynet i den enkelte sak har anledning til å lempe på kravene til fullstendig melding, uten at det er regulert hva det kan lempes på og hvordan fremgangsmåten skal være ved lemping. Det legges dermed til rette for en fleksibel praksis fra tilsynets side. Initiativet til forenklet melding kan komme både fra melder og fra tilsynet. Bestemmelsen vil blant annet være aktuell dersom opplysninger som inngår i en fullstendig melding allerede er offentlig tilgjengelige. Det vil da være tilstrekkelig å gjøre Konkurransetilsynet oppmerksom på dette. Det samme vil være tilfelle dersom tilsynet allerede har mottatt opplysningene i en alminnelig melding.</article> <article class="defaultP" margin-top="true"><i>Til § 6 Kunngjøring</i></article><article class="legalP" id="kapittel-1-ledd-17">Bestemmelsen pålegger Konkurransetilsynet å kunngjøre på sin hjemmeside nærmere angitte opplysninger om foretakssammenslutninger som er meldt til tilsynet.</article> <article class="defaultP" margin-top="true"><i>Til § 7 Ikrafttredelse</i></article><article class="legalP" id="kapittel-1-ledd-18">Forskriften trer i kraft samtidig med den nye konkurranseloven, 1. mai 2004.</article></section></main></body></html>