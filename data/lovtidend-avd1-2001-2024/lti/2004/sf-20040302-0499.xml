<!DOCTYPE html><html lang="no"><head><title>Forskrift om endring i forskrift om mekling etter barnelova.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-02-499</dd><dt class="dokid">DokumentID</dt><dd class="dokid">LTI/forskrift/2004-03-02-499</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 4 s 698</dd><dt class="dateInForce">I kraft fra</dt><dd class="dateInForce">2004-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-09-19-969</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-04-08-7/§51</li><li>lov/2003-06-20-40</li></ul></dd><dt class="dateOfPublication">Kunngjort</dt><dd class="dateOfPublication">2004-03-12</dd><dt class="journalNumber">Journalnummer</dt><dd class="journalNumber">2004-0502</dd><dt class="titleShort">Korttittel</dt><dd class="titleShort">Endr. i forskrift om mekling etter barnelova</dd><dt class="title">Tittel</dt><dd class="title">Forskrift om endring i forskrift om mekling etter barnelova.</dd><dt class="miscInformation">Annet om dokumentet</dt><dd class="miscInformation">Fastsett av Barne- og familiedepartementet 2. mars 2004 med heimel i lov 8. april 1981 nr. 7 om barn og foreldre (barnelova) § 51 fjerde ledd, jf. lov 20. juni 2003 nr. 40 om endringer i barneloven mv. (Nye saksbehandlingsregler i barnefordelingssaker for domstolene mv.) del V.</dd><dt class="refid">RefID</dt><dd class="refid">forskrift/2004-03-02-499</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om mekling etter barnelova.<ul class="tocSubUl"><li>I<ul class="tocSubUl"><li>§ 1. Kven som skal møta til mekling</li><li>§ 2. Avtalen</li><li>§ 3. Unntak frå plikta til å møta til mekling</li><li>§ 4. Staden for mekling</li><li>§ 5. Utskriving av meklingsattest</li><li>§ 6. Mekling i gjentakssaker</li><li>§ 7. Reiseutgifter</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-03-02-499" id="dokument"><h1>Forskrift om endring i forskrift om mekling etter barnelova.</h1><section class="section" data-name="kapI" id="kapittel-1" data-lovdata-URL="LTI/forskrift/2004-03-02-499/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. september 1994 nr. 969 om mekling etter barnelova blir det gjort følgjande endringar:</article> <article class="defaultP" margin-top="true">Heimelsfeltet skal lyde:</article><article class="legalP" id="kapittel-1-ledd-2">Fastsett av Barne- og familiedepartementet 19. september 1994 med heimel i lov 8. april 1981 nr. 7 om barn og foreldre (barnelova) § 51 fjerde ledd.</article> <article class="defaultP" margin-top="true">§ 1 – § 7 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Kven som skal møta til mekling</span></span><article class="legalP" id="kapittel-1-foreslåttparagraf-1-ledd-1">Før ei sak kan leggjast fram for avgjerdsorganet, skal det haldast mekling. Den parten som krev mekling etter barnelova, må påstå for meklingsinstansen at han eller ho vil reisa sak om foreldreansvar, samværsrett eller kvar barnet skal bu.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Avtalen</span></span><article class="legalP" id="kapittel-1-foreslåttparagraf-2-ledd-1">Meklaren skal hjelpa partane til å koma fram til ein skriftleg avtale, men er ikkje ansvarleg for innhaldet i avtalen. Avtalen skal leggja vekt på det som gagnar barnet eller borna best.</article><article class="legalP" id="kapittel-1-foreslåttparagraf-2-ledd-2">Avtalen som foreldra set opp under meklinga, gjev ikkje grunnlag for tvangsfullføring, jf. barnelova § 65.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Unntak frå plikta til å møta til mekling</span></span><article class="legalP" id="kapittel-1-foreslåttparagraf-3-ledd-1">Ein part pliktar ikkje å møta til mekling dersom tvingande grunnar er til hinder for det, til dømes alvorleg sjukdom. Er den parten som ikkje har kravt mekling busett i utlandet, er det ikkje noko krav at vedkomande møter til mekling.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Staden for mekling</span></span><article class="legalP" id="kapittel-1-foreslåttparagraf-4-ledd-1">Meklinga skal haldast på den staden i landet der saka skal til førehaving for domstolen. Dersom partane er samde, kan dei likevel avtala at meklinga skal gå føre seg ein annan stad. Meklaren kan avvise eit krav om mekling dersom ei meklingssak mellom dei same partane alt er til førehaving hos ein annan meklar.</article><article class="legalP" id="kapittel-1-foreslåttparagraf-4-ledd-2">Når særleg tungtvegande grunnar talar for det, kan meklaren avgjera at det skal haldast mekling på den staden i landet der den andre parten bur.</article><article class="legalP" id="kapittel-1-foreslåttparagraf-4-ledd-3">Partar som bur svært langt frå kvarandre, kan unntaksvis møta hos kvar sin meklar og mekla ved telefonsamtalar dersom båe partane er samde om det. Ein meklar som har fått krav om mekling, skal avvise krav om telefonmekling dersom han eller ho ikkje held slik mekling for føremålstenleg i den konkrete saka. Kravet om tre meklingstimar gjeld òg i saker der det blir mekla via telefon.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Utskriving av meklingsattest</span></span><article class="legalP" id="kapittel-1-foreslåttparagraf-5-ledd-1">Det skal ikkje skrivast ut meklingsattest dersom den parten som har kravt mekling, ikkje møter, og ikkje er friteken for plikta til å møta, jf. § 3. Dersom den parten som krev mekling, har lang reiseveg, og han eller ho møter åleine, kan meklaren skriva ut meklingsattest etter fyrste frammøtet jamvel om det ikkje er sendt tre innkallingar.</article><article class="legalP" id="kapittel-1-foreslåttparagraf-5-ledd-2">Attesten skal skrivast ut etter ein meklingstime. Det skal gå fram av meklingsattesten at den eine parten ikkje har møtt personleg.</article><article class="legalP" id="kapittel-1-foreslåttparagraf-5-ledd-3">Meklingsattesten skal visa kven som har vore meklar, og datoen for utskriving av attesten.</article><article class="legalP" id="kapittel-1-foreslåttparagraf-5-ledd-4">Dersom meklaren nektar å skriva ut meklingsattest, kan kvar av partane klaga til fylkesmannen, som kan påleggje meklaren å skriva ut meklingsattest.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Mekling i gjentakssaker</span></span><article class="legalP" id="kapittel-1-foreslåttparagraf-6-ledd-1">Det skal haldast mekling jamvel om partane tidlegare har mekla etter barnelova eller etter ekteskapslova, dersom det ikkje ligg føre lovgild meklingsattest.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Reiseutgifter</span></span><article class="legalP" id="kapittel-1-foreslåttparagraf-7-ledd-1">Dersom sterke grunnar talar for det, kan partane få dekt delar av reiseutgiftene sine. Fylkesmannen avgjer dette etter å ha rådført seg med meklaren.</article></article> <article class="defaultP" margin-top="true">§ 8 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-03-02-499/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringane gjeld frå 1. april 2004.</article></section></main></body></html>