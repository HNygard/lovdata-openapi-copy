<!DOCTYPE html><html lang="no"><head><title>Forskrift om tilskudd til skogbruksplanlegging med miljøregistreringer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-02-04-449</dd><dt class="dokid">DokumentID</dt><dd class="dokid">LTI/forskrift/2004-02-04-449</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 4 s 579</dd><dt class="dateInForce">I kraft fra</dt><dd class="dateInForce">2004-02-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-04-22-318</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2004-03-05</dd><dt class="journalNumber">Journalnummer</dt><dd class="journalNumber">2004-0450</dd><dt class="titleShort">Korttittel</dt><dd class="titleShort">Forskr. om skogbruksplanlegging med miljøreg.</dd><dt class="title">Tittel</dt><dd class="title">Forskrift om tilskudd til skogbruksplanlegging med miljøregistreringer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 4. februar 2004 med hjemmel i lov 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2004-02-04-449</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til skogbruksplanlegging med miljøregistreringer.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til standarder og takstopplegg</li><li>§ 5. Områdetakst – krav til forhåndsbestilling og ekstern finansiering</li><li>§ 6. Krav til skogbruksplan og ressursoversikt</li><li>§ 7. Beregning av tilskudd til skogbruksplaner, ressursoversikter, kurs, m.m.</li><li>§ 8. Andre tilskuddsberettigede tiltak</li><li>§ 9. Organisering og utbetaling</li><li>§ 10. Omgjøring, tilbakebetaling og motregning</li><li>§ 11. Forvaltning av data fra skogbruksplanleggingen</li><li>§ 12. Bruk av data fra skogbruksplanleggingen</li><li>§ 13. Opplysningsplikt og kontroll</li><li>§ 14. Administrasjon, klage og dispensasjon</li><li>§ 15. Utfyllende bestemmelser</li><li>§ 16. Ikrafttredelse m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/2004-02-04-449" id="dokument"><h1>Forskrift om tilskudd til skogbruksplanlegging med miljøregistreringer.</h1><article class="legalArticle" data-lovdata-URL="LTI/forskrift/2004-02-04-449/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å stimulere skogbruksplanlegging som et grunnleggende virkemiddel for å fremme et bærekraftig skogbruk med aktiv næringsmessig utnytting av skog- og utmarksressursene på kort og lang sikt, og slik at biologisk mangfold, landskap, friluftsliv og kulturminner i skogen blir ivaretatt og videreutviklet.</article></article><article class="legalArticle" data-lovdata-URL="LTI/forskrift/2004-02-04-449/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Tilskuddsordningen omfatter utarbeiding av skogbruksplaner og ressursoversikter, samt registrering av skog- og miljøinformasjon i denne forbindelse.</article><article class="legalP" id="paragraf-2-ledd-2">Tilskudd kan gis til alle skogeiere som har mer enn 10 daa produktiv skog. Grensen på 10 daa kan fravikes hvis søknaden gjelder et tiltak i samarbeid mellom flere eiendommer.</article></article><article class="legalArticle" data-lovdata-URL="LTI/forskrift/2004-02-04-449/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med <i>takstmetode</i> forstås den registreringsmetode som benyttes for datafangst. Eksempler på takstmetode for skoglige registreringer er bestandstakst med relaskop eller ved fjernmåling (tolking av data fra flyfotografering og flybåren laserscanner) og systematisk prøveflatetakst. Miljøregistrering er den registrering av miljøinformasjon som anses nødvendig for å sette skogeier i stand til å treffe beslutninger om nærings- og miljøtiltak i forbindelse med skogsdrift på eiendommen. Takstmetodikk for miljøregistreringer er beskrevet i egen håndbok.</article><article class="legalP" id="paragraf-3-ledd-2">Med <i>enkelttakst</i> forstås en takst for én enkelt eiendom.</article><article class="legalP" id="paragraf-3-ledd-3">Med <i>fellestakst</i> forstås et felles takstopplegg for skogeiere som innenfor et geografisk avgrenset område bestiller skogbruksplan for sin eiendom.</article><article class="legalP" id="paragraf-3-ledd-4">Med <i>områdetakst</i> forstås en takst som omfatter alle eller de fleste eiendommer innenfor et geografisk avgrenset område.</article><article class="legalP" id="paragraf-3-ledd-5">Med <i>takstopplegg</i> forstås det opplegg som velges for gjennomføring av henholdsvis enkelttakst, fellestakst eller områdetakst. Her inngår f.eks. valg av takstmetoder, kvalitetskrav for ulike arealkategorier, opplegg for involvering av skogeier og opplegg for kontroll.</article><article class="legalP" id="paragraf-3-ledd-6">En <i>ressursoversikt</i> består av informasjon om skog- og miljøverdiene for de enkelte behandlingsenhetene.</article><article class="legalP" id="paragraf-3-ledd-7">En <i>skogbruksplan</i> omfatter, i tillegg til ressursoversikten, også summarisk informasjon samt en plan for forvaltning av skogressursene på eiendommen.</article></article><article class="legalArticle" data-lovdata-URL="LTI/forskrift/2004-02-04-449/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til standarder og takstopplegg</span></h2><article class="legalP" id="paragraf-4-ledd-1">Ved skogbruksplanlegging der det gis tilskudd skal fastsatte standarder og takstmetoder følges. Standardene omfatter dataformater og datadefinisjoner samt beregningsfunksjoner. Norsk institutt for jord- og skogkartlegging (NIJOS) fastsetter og godkjenner slike standarder og takstmetoder.</article><article class="legalP" id="paragraf-4-ledd-2">Takstopplegget skal utformes slik at det ivaretar nødvendige krav til kvalitetssikring og stimulerer til medvirkning fra den enkelte skogeier.</article></article><article class="legalArticle" data-lovdata-URL="LTI/forskrift/2004-02-04-449/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Områdetakst – krav til forhåndsbestilling og ekstern finansiering</span></h2><article class="legalP" id="paragraf-5-ledd-1">Det skal stilles krav om minimum forhåndsbestilling fra skogeiere før områdetakst igangsettes. Denne kan ikke være lavere enn 50% av arealet som inngår i et planlagt takstområde.</article><article class="legalP" id="paragraf-5-ledd-2">Ved områdetakster kan tilskuddet bare brukes til å finansiere kostnader for arealer der det ikke er bestilt plan dersom minst 20% av kostnadene knyttet til disse arealene finansieres med andre midler.</article></article><article class="legalArticle" data-lovdata-URL="LTI/forskrift/2004-02-04-449/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til skogbruksplan og ressursoversikt</span></h2><article class="legalP" id="paragraf-6-ledd-1">Det er skogeier som må ta beslutning om innhold i og omfang av skogbruksplanen slik at den er tilpasset den enkeltes behov. Skogeier må også ta stilling til om ekstern bistand er ønskelig når det gjelder prioriteringer vedrørende forvaltning av skogen, jf. også § 7, om tilskudd til kurs. I områder med spesielle regler, f.eks. vernskog eller skog som forvaltes etter forskrift gitt i medhold av skogbruksloven § 17b, skal tiltakene tilpasses disse.</article><article class="legalP" id="paragraf-6-ledd-2">Det skal utarbeides et kart over skogeiendommen. All informasjon som er registrert eller beregnet skal være stedfestet og knyttet til bestand eller behandlingsenheter. Informasjonen som framkommer på kartet skal være tilpasset den enkelte skogeier når det gjelder målestokk, presentasjon o.l.</article><article class="legalP" id="paragraf-6-ledd-3">De ulike registreringene skal gjennomføres i samsvar med gitte kvalitets- og metodekrav. Departementet kan gi nærmere retningslinjer om krav til kvalitet og metoder.</article><article class="legalP" id="paragraf-6-ledd-4">En skogbruksplan eller ressursoversikt skal omfatte informasjon om de enkelte bestander eller behandlingsenheter:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-4-punkt-1"><article class="legalP" id="paragraf-6-ledd-4-punkt-1-ledd-1">Areal</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-2"><article class="legalP" id="paragraf-6-ledd-4-punkt-2-ledd-1">Hogstklasse</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-3"><article class="legalP" id="paragraf-6-ledd-4-punkt-3-ledd-1">Bonitet</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-4"><article class="legalP" id="paragraf-6-ledd-4-punkt-4-ledd-1">Volum fordelt på treslag</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-5"><article class="legalP" id="paragraf-6-ledd-4-punkt-5-ledd-1">Alder</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-6"><article class="legalP" id="paragraf-6-ledd-4-punkt-6-ledd-1">Tilvekst</article></article></li><li data-li-identifier="-" data-name="-"><article class="listArticle" id="paragraf-6-ledd-4-punkt-7"><article class="legalP" id="paragraf-6-ledd-4-punkt-7-ledd-1">Miljøverdier knyttet til biologisk mangfold, landskap, friluftsliv og kulturminner.</article></article></li></ul></article><article class="legalP" id="paragraf-6-ledd-5">Der det utarbeides skogbruksplan skal denne også omfatte informasjon om hele skogeiendommen:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-5-punkt-1"><article class="legalP" id="paragraf-6-ledd-5-punkt-1-ledd-1">Totalt areal fordelt på markslag</article></article></li><li data-li-identifier="-" data-name="-"><article class="listArticle" id="paragraf-6-ledd-5-punkt-2"><article class="legalP" id="paragraf-6-ledd-5-punkt-2-ledd-1">Produktivt skogareal fordelt på boniteter og hogstklasser</article></article></li><li data-li-identifier="-" data-name="-"><article class="listArticle" id="paragraf-6-ledd-5-punkt-3"><article class="legalP" id="paragraf-6-ledd-5-punkt-3-ledd-1">Volum fordelt på treslag, boniteter og hogstklasser</article></article></li><li data-li-identifier="-" data-name="-"><article class="listArticle" id="paragraf-6-ledd-5-punkt-4"><article class="legalP" id="paragraf-6-ledd-5-punkt-4-ledd-1">Tilvekst</article></article></li><li data-li-identifier="-" data-name="-"><article class="listArticle" id="paragraf-6-ledd-5-punkt-5"><article class="legalP" id="paragraf-6-ledd-5-punkt-5-ledd-1">Produksjonsevne.</article></article></li></ul></article></article><article class="legalArticle" data-lovdata-URL="LTI/forskrift/2004-02-04-449/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av tilskudd til skogbruksplaner, ressursoversikter, kurs, m.m.</span></h2><article class="legalP" id="paragraf-7-ledd-1">Kommunen fastsetter tilskuddssatser, og må i denne sammenheng vurdere arealkostnader og tilskuddsandel i forhold til en effektiv virkemiddelbruk. Kommunen kan gi særskilte tilskudd til skogeiere som samarbeider om planlegging av konkrete tiltak over eiendomsgrensene. Planene skal være i samsvar med § 6, og opplegget skal på forhånd være godkjent av kommunen.</article><article class="legalP" id="paragraf-7-ledd-2">Bruk av tilskuddsmidler forutsetter at Fylkesmannen – i forbindelse med utarbeiding av hovedplan for skogbruksplanlegging i fylket, jf. § 9 – har godkjent at taksten kan inngå i hovedplanen.</article><article class="legalP" id="paragraf-7-ledd-3">Ved områdetakst kan det være kostnadseffektivt å gjennomføre visse registreringstiltak for hele arealet selv om det ikke foreligger bestilling for hele området. Av hensyn til skogbruksmyndighetenes kontroll med registreringsarbeidet skal oppdragstaker derfor levere informasjon om skogforholdene for hele takstområdet, og disse kostnadene inngår i tilskuddsgrunnlaget. Det er en forutsetning at omfang, utforming og pris vedrørende dette arbeidet er godkjent av kommunen på forhånd.</article><article class="legalP" id="paragraf-7-ledd-4">Det kan gis inntil 50% tilskudd til skogeier til dekning av deltakelse på kurs i utarbeiding og bruk av skogbruksplan/ressursoversikt. Kursopplegget skal være godkjent av kommunen på forhånd.</article></article><article class="legalArticle" data-lovdata-URL="LTI/forskrift/2004-02-04-449/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Andre tilskuddsberettigede tiltak</span></h2><article class="legalP" id="paragraf-8-ledd-1">Landbruksdepartementet kan godkjenne bruk av tilskuddsmidler til andre tiltak som faller inn under tilskuddsordningens formål.</article></article><article class="legalArticle" data-lovdata-URL="LTI/forskrift/2004-02-04-449/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Organisering og utbetaling</span></h2><article class="legalP" id="paragraf-9-ledd-1">Fylkesmannen fastsetter etter samråd med relevante samarbeidsparter en hovedplan for skogbruksplanleggingen i fylket. Denne skal legges til grunn for bruk av tilskudd til skogbruksplanleggingen og fordelingen av tilskuddsmidler til kommunene. Planen skal angi en grov skisse for framdrift og årlig planleggingsomfang i den nærmeste 10-årsperioden. I tillegg skal planen inneholde et konkret handlingsprogram for de nærmeste 3-4 år.</article><article class="legalP" id="paragraf-9-ledd-2">Fylkesmannen fastsetter rammer og fordeler tilskudd til aktuelle kommuner i samsvar med hovedplanen.</article><article class="legalP" id="paragraf-9-ledd-3">Innvilget tilskudd utbetales av kommunen etter skriftlig anmodning fra tilskuddsmottaker og når prosjektet eller tiltaket har fått godkjent sluttregnskapet. Det kan likevel foretas utbetalinger på bakgrunn av godkjent dokumentasjon fra oppdragstakeren etter hvert som deler av prosjektet eller tiltaket utføres. Det forutsettes at det føres regnskap for slike utbetalinger, og at disse inngår i sluttoppgjøret i forhold til den enkelte skogeier, som er rette mottaker av tilskuddet.</article><article class="legalP" id="paragraf-9-ledd-4">Minst 10 pst. av tilskuddet holdes tilbake inntil arbeidet er fullført og sluttregnskapet er godkjent.</article></article><article class="legalArticle" data-lovdata-URL="LTI/forskrift/2004-02-04-449/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøring, tilbakebetaling og motregning</span></h2><article class="legalP" id="paragraf-10-ledd-1">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med det som er forutsatt ved innvilgning av tilskuddet. Kravet kan motregnes i tilskudd knyttet til mottakerens landbruksvirksomhet. Dersom tilbakebetaling ikke skjer innen den frist som blir gitt, kan det kreves forsinkelsesrenter i tillegg, jf. lov 17. desember 1976 nr. 100 om renter ved forsinket betaling m.v.</article></article><article class="legalArticle" data-lovdata-URL="LTI/forskrift/2004-02-04-449/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forvaltning av data fra skogbruksplanleggingen</span></h2><article class="legalP" id="paragraf-11-ledd-1">Når det gis tilskudd til takstoppdrag etter denne forskrift, skal oppdragstaker oppbevare alle data, instrukser og all dokumentasjon knyttet til takst- og beregningsmetoder for hvert enkelt oppdrag i minst 5 år. Digitale data skal lagres på fastsatte standardformater, jf. § 4 Krav til standarder og takstopplegg.</article><article class="legalP" id="paragraf-11-ledd-2">Ved avslutning av takstoppdrag skal digital kopi av alle data som er knyttet til opplistingen i § 6 oversendes NIJOS for innlegging i en registerbase.</article></article><article class="legalArticle" data-lovdata-URL="LTI/forskrift/2004-02-04-449/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av data fra skogbruksplanleggingen</span></h2><article class="legalP" id="paragraf-12-ledd-1">Skogeier skal gjennom avtale for planoppdraget sikres rettigheter til informasjon som er registrert på vedkommendes skogeiendom. Landbruksdepartementet, Fylkesmannen og kommunen skal gjennom avtale for planoppdraget sikres rettigheter til dataene som er listet opp i § 6. Jordskifterettene og NIJOS skal gjennom samme avtale sikres disposisjonsrett og distribusjonsrett til dataene. Data og kart overleveres på digital, eventuelt analog, form.</article><article class="legalP" id="paragraf-12-ledd-2">Fylkesmannen og kommunen kan bruke all informasjon som er listet opp i § 6 i sitt arbeid med rådgivnings-, planleggings- og forvaltningsoppgaver.</article><article class="legalP" id="paragraf-12-ledd-3">Departementet kan gi nærmere retningslinjer for etablering, forvaltning, tilgjengelighet og bruk av data fra skogbruksplanleggingen.</article><article class="legalP" id="paragraf-12-ledd-4">Oversikter over miljøverdiene som framkommer gjennom skogbruksplanleggingen skal være offentlig tilgjengelige.</article></article><article class="legalArticle" data-lovdata-URL="LTI/forskrift/2004-02-04-449/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-13-ledd-1">Kommunen må når det gis tilsagn om tilskudd ta forbehold om at kommunen, Fylkesmannen eller Riksrevisjonen kan kreve nødvendige opplysninger og kontrollere at bruken av tilskuddsmidlene er skjedd i tråd med forutsetningene.</article><article class="legalP" id="paragraf-13-ledd-2">Kommunen skal i nødvendig utstrekning kontrollere at tiltakene er gjennomført i tråd med forutsetningene.</article></article><article class="legalArticle" data-lovdata-URL="LTI/forskrift/2004-02-04-449/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-14-ledd-1">Vedtak om tildeling av tilskudd etter denne forskrift fattes av kommunen. Vedtak fattet av kommunen i medhold av denne forskrift kan påklages til Fylkesmannen etter bestemmelsene i kap. VI i lov 10. februar 1967 om behandlingsmåten i forvaltningssaker (forvaltningsloven).</article><article class="legalP" id="paragraf-14-ledd-2">Departementet eller den det bemyndiger kan i særlige tilfeller dispensere fra reglene i denne forskrift.</article></article><article class="legalArticle" data-lovdata-URL="LTI/forskrift/2004-02-04-449/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Utfyllende bestemmelser</span></h2><article class="legalP" id="paragraf-15-ledd-1">Landbruksdepartementet kan gi utfyllende bestemmelser til denne forskrift.</article></article><article class="legalArticle" data-lovdata-URL="LTI/forskrift/2004-02-04-449/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse m.m.</span></h2><article class="legalP" id="paragraf-16-ledd-1">Denne forskrift trer i kraft straks.</article><article class="legalP" id="paragraf-16-ledd-2">Fra samme dato oppheves følgende forskrift:<ul class="defaultList"><li><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">Forskrift 22. april 1994 nr. 318 om tilskudd til skogbruksplanlegging.</article></article></li></ul></article></article></main></body></html>