<!DOCTYPE html><html lang="no"><head><title>Lov om personell i Forsvaret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-07-02-59</dd><dt class="dokid">DokumentID</dt><dd class="dokid">LTI/lov/2004-07-02-59</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 10 s 1418</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1973-06-08-36</li><li>lov/1977-06-10-66</li><li>lov/1996-02-23-9</li><li>lov/1936-07-16-2</li><li>lov/1977-02-04-4</li><li>lov/2001-05-18-24</li></ul></dd><dt class="dateOfPublication">Kunngjort</dt><dd class="dateOfPublication">2004-07-02</dd><dt class="journalNumber">Journalnummer</dt><dd class="journalNumber">2004-0816</dd><dt class="titleShort">Korttittel</dt><dd class="titleShort">Forsvarspersonelloven</dd><dt class="title">Tittel</dt><dd class="title">Lov om personell i Forsvaret.</dd><dt class="miscInformation">Annet om dokumentet</dt><dd class="miscInformation">Ot.prp.nr.60 (2003–2004), Innst.O.nr.94 (2003–2004) og Besl.O.nr.95 (2003–2004). Odels- og lagtingsvedtak hhv. 10. og 15. juni 2004. Fremmet av Forsvarsdepartementet.</dd><dt class="refid">RefID</dt><dd class="refid">lov/2004-07-02-59</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om personell i Forsvaret.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Forvaltningen av militært personell<ul class="tocSubUl"><li>§ 4. Tilsettingsvilkår for militært personell</li><li>§ 5. Avdelingsbefal</li><li>§ 6. Kontraktsbefal og vervede mannskaper</li><li>§ 7. Disponering</li><li>§ 8. Oppsigelse mv.</li><li>§ 9. Aldersgrense for yrkesbefal</li><li>§ 10. Pliktmessig avhold</li></ul></li><li>Kapittel III. Tjenestegjøring i internasjonale operasjoner<ul class="tocSubUl"><li>§ 11. Disponering til tjenestegjøring i internasjonale operasjoner</li><li>§ 12. Disponering i medhold av inngått kontrakt</li><li>§ 13. Forholdet til andre lover</li><li>§ 14. Krav om statsborgerskap</li><li>§ 15. Hjemsendelse</li><li>§ 16. Oppsigelse m.m.</li><li>§ 17. Forskrifter</li></ul></li><li>Kapittel IV. Sluttbestemmelser<ul class="tocSubUl"><li>§ 18. Ikrafttredelse</li><li>§ 19. Overgangsbestemmelser</li><li>§ 20. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2004-07-02-59" id="dokument"><h1>Lov om personell i Forsvaret.</h1><article class="defaultP" data-text-size="small">Følgende lover oppheves:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 8. juni 1973 nr. 36 om aldersgrenser for yrkesbefal i Forsvaret.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 10. juni 1977 nr. 66 om yrkesbefal m.m. i Forsvaret.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 23. februar 1996 nr. 9 om tjenestegjøring i internasjonale fredsoperasjoner.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 16. juli 1936 nr. 2 om pliktmessig avhold for personer i visse stillinger fra nytelse av alkohol eller annet berusende eller bedøvende middel.</article></article></li><li data-li-identifier="2" data-name="2"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 4. februar 1977 nr. 4 om arbeidervern og arbeidsmiljø m.v.</article></article></li><li data-li-identifier="3" data-name="3"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 18. mai 2001 nr. 24 om helseregistre og behandling av helseopplysninger.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2004-07-02-59/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/lov/2004-07-02-59/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med loven er å legge til rette for en hensiktsmessig anvendelse av Forsvarets personellressurser for å sikre gjennomføringen av Forsvarets oppgaver nasjonalt og internasjonalt.</article></article><article class="legalArticle" data-lovdata-URL="LTI/lov/2004-07-02-59/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Loven gjelder for tilsatt militært personell i Forsvarsdepartementet med underliggende etater, når ikke annet er fastsatt i eller i medhold av denne lov.</article></article><article class="legalArticle" data-lovdata-URL="LTI/lov/2004-07-02-59/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med militært personell menes befal, vervede mannskaper og vernepliktige.</article><article class="legalP" id="kapittel-1-paragraf-3-ledd-2">Med befal menes yrkesbefal, avdelingsbefal og kontraktsbefal.</article><article class="legalP" id="kapittel-1-paragraf-3-ledd-3">Med yrkesbefal menes befal som er fast tilsatt i Forsvaret.</article><article class="legalP" id="kapittel-1-paragraf-3-ledd-4">Med avdelingsbefal menes befal som er gitt tilsetting i Forsvaret frem til fylte 35 år.</article><article class="legalP" id="kapittel-1-paragraf-3-ledd-5">Med kontraktsbefal menes midlertidig tilsatt befal i Forsvaret som ikke er avdelingsbefal.</article><article class="legalP" id="kapittel-1-paragraf-3-ledd-6">Med vervede mannskaper menes tilsatt militært personell som ikke er befal.</article><article class="legalP" id="kapittel-1-paragraf-3-ledd-7">Med internasjonale operasjoner menes enhver operasjon i utlandet som krever bruk av militære styrker, og som er godkjent av norske myndigheter.</article></article></section><section class="section" data-name="kapII" id="kapittel-2" data-lovdata-URL="LTI/lov/2004-07-02-59/KAPITTEL_2"><h2>Kapittel II. Forvaltningen av militært personell</h2><article class="legalArticle" data-lovdata-URL="LTI/lov/2004-07-02-59/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilsettingsvilkår for militært personell</span></h3><article class="legalP" id="kapittel-2-paragraf-1-ledd-1">Befal og vervede mannskaper tilsettes på de vilkår som er fastsatt i lov 4. mars 1983 nr. 3 om statens tjenestemenn m.m. (tjenestemannsloven) med de avvik som følger i eller i medhold av denne lov.</article><article class="legalP" id="kapittel-2-paragraf-1-ledd-2">Befal og vervede mannskaper er unntatt fra forbudet om forskjellsbehandling på grunn av alder etter lov 4. februar 1977 nr. 4 om arbeidsvern og arbeidsmiljø mv. (arbeidsmiljøloven) § 54 B nr. 1.</article><article class="legalP" id="kapittel-2-paragraf-1-ledd-3">Befal plikter å overholde de regler om utdanning, disponering og avansement mv. som er fastsatt i den til enhver tid gjeldende befalsordning. Befalsordningen fastsettes av Kongen med Stortingets samtykke.</article><article class="legalP" id="kapittel-2-paragraf-1-ledd-4">Departementet gir regler om hvem som skal tilsette befal og vervede mannskaper, og om fremgangsmåten ved tilsetting. Reglene kan fravike tjenestemannsloven.</article></article><article class="legalArticle" data-lovdata-URL="LTI/lov/2004-07-02-59/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avdelingsbefal</span></h3><article class="legalP" id="kapittel-2-paragraf-2-ledd-1">Avdelingsbefal gis tilsetting til fylte 35 år. Stillingen skal fratres ved første månedsskifte etter fylte 35 år. Forsvaret kan ved behov forlenge tilsettingsperioden med inntil 3 år.</article><article class="legalP" id="kapittel-2-paragraf-2-ledd-2">Avdelingsbefal gis under tilsettingsforholdet samme rettigheter og plikter som yrkesbefal, med de tilpasninger som følger av tjenesteforholdets egenart.</article></article><article class="legalArticle" data-lovdata-URL="LTI/lov/2004-07-02-59/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kontraktsbefal og vervede mannskaper</span></h3><article class="legalP" id="kapittel-2-paragraf-3-ledd-1">Kontraktsbefal og vervede mannskaper gis midlertidig tilsetting. Departementet gir nærmere regler om varighet og om adgangen til å fornye tilsettingsforholdet.</article></article><article class="legalArticle" data-lovdata-URL="LTI/lov/2004-07-02-59/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Disponering</span></h3><article class="legalP" id="kapittel-2-paragraf-4-ledd-1">Yrkesbefal og avdelingsbefal plikter å la seg disponere til stilling i Norge og i utlandet. For tjenestegjøring i internasjonale operasjoner gjelder bestemmelsene i kapittel III i loven her.</article><article class="legalP" id="kapittel-2-paragraf-4-ledd-2">Befal og vervede mannskaper plikter å rette seg etter de krav til endringer i tjenesten og forflytninger som måtte bli nødvendige på grunn av organisasjonsendringer i Forsvaret.</article></article><article class="legalArticle" data-lovdata-URL="LTI/lov/2004-07-02-59/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppsigelse mv.</span></h3><article class="legalP" id="kapittel-2-paragraf-5-ledd-1">Befal med plikttjeneste i Forsvaret har ikke rett til selv å si opp sin stilling.</article><article class="legalP" id="kapittel-2-paragraf-5-ledd-2">Avdelingsbefal, kontraktsbefal og vervede mannskaper kan etter endt tilsettingsforhold ikke gjøre gjeldende fortrinnsrett og rett til ventelønn etter tjenestemannslovens bestemmelser.</article></article><article class="legalArticle" data-lovdata-URL="LTI/lov/2004-07-02-59/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Aldersgrense for yrkesbefal</span></h3><article class="legalP" id="kapittel-2-paragraf-6-ledd-1">Aldersgrensen for yrkesbefal er 60 år.</article><article class="legalP" id="kapittel-2-paragraf-6-ledd-2">Stillingen skal fratres ved første månedsskifte etter at aldersgrensen er oppnådd.</article><article class="legalP" id="kapittel-2-paragraf-6-ledd-3">For offiserer med generals- og admiralsgrad kan departementet gi dispensasjon fra aldersgrensebestemmelsene for inntil ett år om gangen når spesielle forhold gjør det utilrådelig at vedkommende fratrer ved oppnådd aldersgrense.</article></article><article class="legalArticle" data-lovdata-URL="LTI/lov/2004-07-02-59/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Pliktmessig avhold</span></h3><article class="legalP" id="kapittel-2-paragraf-7-ledd-1">Tilsatt militært personell og vernepliktige skal i tjenestetiden ikke nyte alkohol eller annet berusende eller bedøvende middel. Departementet kan gi forskrift om unntak fra første punktum. Forbudet gjelder ikke ved fravær under permisjon eller fritid, med mindre annet er bestemt av departementet.</article><article class="legalP" id="kapittel-2-paragraf-7-ledd-2">Tilsatt militært personell og vernepliktige skal heller ikke møte til tjeneste påvirket av alkohol eller annet berusende eller bedøvende middel. Som påvirket av alkohol regnes en person som har alkoholkonsentrasjon i blodet som er større enn 0,2 promille, eller en alkoholmengde i kroppen som kan føre til en så stor alkoholkonsentrasjon i blodet.</article><article class="legalP" id="kapittel-2-paragraf-7-ledd-3">Første og annet ledd gjelder ikke for legemidler som inntas i samsvar med resept fra lege, tannlege eller annen med rekvireringsrett. Den som inntar legemidler som kan virke berusende eller bedøvende, skal snarest orientere sin arbeidsgiver om dette.</article><article class="legalP" id="kapittel-2-paragraf-7-ledd-4">Bestemmelsene i vegtrafikkloven 18. juni 1965 nr. 4 § 22 a om alkotest, utåndingsprøve og blodprøve gjelder tilsvarende.</article><article class="legalP" id="kapittel-2-paragraf-7-ledd-5">Overtredelse av bestemmelsene om pliktmessig avhold kan refses disiplinært i henhold til lov 20. mai 1988 nr. 32 om militær disiplinærmyndighet.</article><article class="legalP" id="kapittel-2-paragraf-7-ledd-6">Departementet kan bestemme at forbudet i første og annet ledd skal gjøres gjeldende for tilsatt sivilt personell i Forsvarsdepartementet med underliggende etater.</article><article class="legalP" id="kapittel-2-paragraf-7-ledd-7">Departementet kan gi nærmere regler om pliktmessig avhold.</article></article></section><section class="section" data-name="kapIII" id="kapittel-3" data-lovdata-URL="LTI/lov/2004-07-02-59/KAPITTEL_3"><h2>Kapittel III. Tjenestegjøring i internasjonale operasjoner</h2><article class="legalArticle" data-lovdata-URL="LTI/lov/2004-07-02-59/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Disponering til tjenestegjøring i internasjonale operasjoner</span></h3><article class="legalP" id="kapittel-3-paragraf-1-ledd-1">Befal og vervede mannskaper kan disponeres til tjenestegjøring i internasjonale operasjoner.</article><article class="legalP" id="kapittel-3-paragraf-1-ledd-2">Det samme gjelder tilsatt sivilt personell i Forsvarsdepartementet med underliggende etater, som tilhører bestemte kategorier fastsatt av Forsvarsdepartementet.</article><article class="legalP" id="kapittel-3-paragraf-1-ledd-3">Denne disponeringsplikten går ikke foran beordringsplikten etter lov 23. juni 2000 nr. 56 om helsemessig og sosial beredskap § 4-1.</article></article><article class="legalArticle" data-lovdata-URL="LTI/lov/2004-07-02-59/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Disponering i medhold av inngått kontrakt</span></h3><article class="legalP" id="kapittel-3-paragraf-2-ledd-1">En person som ikke har plikt til å gjøre tjeneste i medhold av § 11, kan ved skriftlig kontrakt forplikte seg på forhånd til å tjenestegjøre i en eller flere internasjonale operasjoner.</article></article><article class="legalArticle" data-lovdata-URL="LTI/lov/2004-07-02-59/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til andre lover</span></h3><article class="legalP" id="kapittel-3-paragraf-3-ledd-1">Under tjenestegjøring i internasjonale operasjoner gjelder ikke arbeidsmiljøloven.</article><article class="legalP" id="kapittel-3-paragraf-3-ledd-2">Tjenestemannsloven §§ 2, 4, 5 og 11 kommer ikke til anvendelse under tjenestegjøring i internasjonale operasjoner.</article></article><article class="legalArticle" data-lovdata-URL="LTI/lov/2004-07-02-59/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav om statsborgerskap</span></h3><article class="legalP" id="kapittel-3-paragraf-4-ledd-1">Den tjenestegjørende må være norsk statsborger.</article><article class="legalP" id="kapittel-3-paragraf-4-ledd-2">Med de begrensninger som er anerkjent i folkeretten eller følger av overenskomst med fremmed stat, kan departementet likevel tillate andre personer å gjøre tjeneste som medlem av en norsk styrke i en internasjonal operasjon.</article></article><article class="legalArticle" data-lovdata-URL="LTI/lov/2004-07-02-59/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Hjemsendelse</span></h3><article class="legalP" id="kapittel-3-paragraf-5-ledd-1">Den som deltar i en internasjonal operasjon kan sendes hjem fra tjenesten etter bestemmelser fastsatt av departementet.</article><article class="legalP" id="kapittel-3-paragraf-5-ledd-2">Lov 10. februar 1967 om behandlingsmåten i forvaltningssaker kapittel IV og VI gjelder ikke ved behandling av saker om hjemsendelse.</article></article><article class="legalArticle" data-lovdata-URL="LTI/lov/2004-07-02-59/§16" data-name="§16" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Oppsigelse m.m.</span></h3><article class="legalP" id="kapittel-3-paragraf-6-ledd-1">Tilsatt personell som er disponert til å gjøre tjeneste i en internasjonal operasjon, kan si opp sin stilling med tre måneders varsel. Fratredelse fra stilling for personell med plikttjeneste skjer likevel ikke før eventuell resterende plikttjeneste er avtjent i Norge.</article><article class="legalP" id="kapittel-3-paragraf-6-ledd-2">Personell som har inngått kontrakt som nevnt i § 12, kan si opp kontrakten med tre måneders varsel etter at vedkommende er blitt disponert til tjeneste.</article><article class="legalP" id="kapittel-3-paragraf-6-ledd-3">Personell som er forpliktet til å gjøre tjeneste i en internasjonal operasjon, kan når som helst søke seg fritatt fra tjenesteplikten. Slik søknad skal innvilges dersom vektige helsemessige, velferdsmessige eller sosiale grunner tilsier det.</article></article><article class="legalArticle" data-lovdata-URL="LTI/lov/2004-07-02-59/§17" data-name="§17" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forskrifter</span></h3><article class="legalP" id="kapittel-3-paragraf-7-ledd-1">Kongen gir forskrifter om:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">maksimal tjenesteperiode som kan pålegges i medhold av § 11,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">hvordan utvelgelse til internasjonale operasjoner skal skje, herunder om kvalifikasjoner og øvrige vilkår for tjenestegjøring,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">innholdet i kontrakter som nevnt i § 12,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">behandling av søknader som nevnt i § 16 tredje ledd,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-7-ledd-1-punkt-5"><article class="legalP" id="kapittel-3-paragraf-7-ledd-1-punkt-5-ledd-1">klage over avgjørelse om hjemsendelse og om virkningene av slik klage,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-7-ledd-1-punkt-6"><article class="legalP" id="kapittel-3-paragraf-7-ledd-1-punkt-6-ledd-1">arbeidsmiljøet til norske styrker som deltar i operasjoner og</article></article></li><li data-li-identifier="g)" data-name="g)"><article class="listArticle" id="kapittel-3-paragraf-7-ledd-1-punkt-7"><article class="legalP" id="kapittel-3-paragraf-7-ledd-1-punkt-7-ledd-1">disponering og vilkår for tjenestegjøring for bestemte kategorier tilsatt sivilt personell som nevnt i § 11 andre ledd.</article></article></li></ul></article></article></section><section class="section" data-name="kapIV" id="kapittel-4" data-lovdata-URL="LTI/lov/2004-07-02-59/KAPITTEL_4"><h2>Kapittel IV. Sluttbestemmelser</h2><article class="legalArticle" data-lovdata-URL="LTI/lov/2004-07-02-59/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Denne lov gjelder fra den tid Kongen bestemmer. De enkelte deler av loven kan settes i kraft til ulik tid.</article></article><article class="legalArticle" data-lovdata-URL="LTI/lov/2004-07-02-59/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelser</span></h3><article class="legalP" id="kapittel-4-paragraf-2-ledd-1">Kontraktsbefal, vervede mannskaper og sivilt personell som nevnt i § 11 andre ledd kan bare disponeres til internasjonale operasjoner dersom vedkommende er tilsatt etter at kapittel III trådte i kraft, og for sivilt personell etter at angjeldende personellkategori er fastsatt av Forsvarsdepartementet, med mindre vedkommende skriftlig har akseptert å bli underlagt disponering som nevnt i § 11.</article></article><article class="legalArticle" data-lovdata-URL="LTI/lov/2004-07-02-59/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Endringer i andre lover</span></h3><article class="legalP" id="kapittel-4-paragraf-3-ledd-1">Fra den tid Kongen bestemmer, gjøres følgende endringer i andre lover:</article> <article class="defaultP" margin-top="true">1. Lov 8. juni 1973 nr. 36 om aldersgrenser for yrkesbefal i Forsvaret oppheves.</article> <article class="defaultP" margin-top="true">2. Lov 10. juni 1977 nr. 66 om yrkesbefal m.m. i Forsvaret oppheves.</article> <article class="defaultP" margin-top="true">3. Lov 23. februar 1996 nr. 9 om tjenestegjøring i internasjonale fredsoperasjoner oppheves.</article> <article class="defaultP" margin-top="true">4. Lov 4. februar 1977 nr. 4 om arbeidervern og arbeidsmiljø m.v. § 46 a nr. 7 oppheves.</article> <article class="defaultP" margin-top="true">5. I lov 16. juli 1936 nr. 2 om pliktmessig avhold for personer i visse stillinger fra nytelse av alkohol eller annet berusende eller bedøvende middel gjøres følgende endringer:</article> <article class="defaultP" margin-top="true">§ 1 første ledd bokstav a oppheves.</article> <article class="defaultP" margin-top="true">§ 1 annet ledd oppheves.</article> <article class="defaultP" margin-top="true">Nåværende § 1 tredje ledd blir annet ledd og skal lyde:</article><article class="legalP" id="kapittel-4-paragraf-3-ledd-2">For personer som nevnt i bokstav b og d gjelder forbudet også et tidsrom av 8 timer før tjenestetiden begynner, med mindre det blir nødvendig å benytte stedfortreder og det ikke kan gis denne så langt varsel.</article> <article class="defaultP" margin-top="true">§ 3 skal lyde:</article><article class="legalP" id="kapittel-4-paragraf-3-ledd-3">Bestemmelsene i vegtrafikkloven om adgang for politiet til å fremstille motorvognførere til undersøkelse av lege og om dennes adgang til å ta blodprøve får tilsvarende anvendelse på den som i stilling som nevnt i § 1 bokstav b ikke må nyte alkohol eller annet berusende eller bedøvende middel. Vedkommende departement gir nærmere regler om sådan legeundersøkelse og hva dermed står i forbindelse.</article> <article class="defaultP" margin-top="true">§ 4 bokstav a og §§ 5 og 6 oppheves.</article> <article class="defaultP" margin-top="true">§ 7 første ledd første punktum skal lyde:</article><article class="legalP" id="kapittel-4-paragraf-3-ledd-4">Overtrer noen av de i § 1 bokstav b og d og § 2 nevnte personer forsettlig eller ved uaktsomhet forbudet i § 1, straffes han med bøter eller fengsel inntil 1 år.</article> <article class="defaultP" margin-top="true">§ 7 tredje og fjerde ledd skal lyde:</article><article class="legalP" id="kapittel-4-paragraf-3-ledd-5">Bestemmelsene i vegtrafikkloven § 31 om straff for den som har kjørt motorvogn påvirket av alkohol eller annet berusende eller bedøvende middel, får tilsvarende anvendelse på de i § 1 bokstav b nevnte personer.</article><article class="legalP" id="kapittel-4-paragraf-3-ledd-6">I gjentakelsestilfelle kan den skyldige fradømmes retten til for en viss tid eller for bestandig å inneha sådan stilling som han hadde da forseelsen ble begått, eller annen stilling som omhandlet i § 1 bokstav b og d.</article> <article class="defaultP" margin-top="true">6. I lov 18. mai 2001 nr. 24 om helseregistre og behandling av helseopplysninger skal § 8 tredje ledd nytt nr. 7 lyde:<ul class="defaultList"><li data-li-identifier="7." data-name="7."><article class="listArticle" id="kapittel-4-paragraf-3-ledd-6-punkt-1"><article class="legalP" id="kapittel-4-paragraf-3-ledd-6-punkt-1-ledd-1">Forsvarets helseregister</article></article></li></ul></article></article></section></main></body></html>