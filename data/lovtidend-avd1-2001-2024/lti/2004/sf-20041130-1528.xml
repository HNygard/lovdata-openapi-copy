<!DOCTYPE html><html lang="no"><head><title>Forskrift om bingo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-11-30-1528</dd><dt class="dokid">DokumentID</dt><dd class="dokid">LTI/forskrift/2004-11-30-1528</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 14 s 2205</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-10-24-877</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-02-24-11/§3</li></ul></dd><dt class="dateOfPublication">Kunngjort</dt><dd class="dateOfPublication">2004-12-03</dd><dt class="journalNumber">Journalnummer</dt><dd class="journalNumber">2004-1308</dd><dt class="titleShort">Korttittel</dt><dd class="titleShort">Bingoforskriften</dd><dt class="title">Tittel</dt><dd class="title">Forskrift om bingo.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 30. november 2004 med hjemmel i lov 24. februar 1995 nr. 11 om lotterier m.v. § 3.</dd><dt class="refid">RefID</dt><dd class="refid">forskrift/2004-11-30-1528</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bingo.<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>Kap. 2. Hovedspill<ul class="tocSubUl"><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li><li>Kap. 3. Sidespill<ul class="tocSubUl"><li>§ 15.</li><li>§ 16.</li><li>§ 17.</li></ul></li><li>Kap. 4. Krav til overskudd<ul class="tocSubUl"><li>§ 18.</li></ul></li><li>Kap. 5. Krav til regnskap<ul class="tocSubUl"><li>§ 19.</li><li>§ 20.</li><li>§ 21.</li></ul></li><li>Kap. 6. Bingo i lokalradio/-fjernsyn<ul class="tocSubUl"><li>§ 22.</li><li>§ 23.</li><li>§ 24.</li><li>§ 25.</li><li>§ 26.</li><li>§ 27.</li><li>§ 28.</li><li>§ 29.</li><li>§ 30.</li><li>§ 31.</li></ul></li><li>Kap. 7. Avsluttende bestemmelser<ul class="tocSubUl"><li>§ 32.</li><li>§ 33.</li><li>§ 34.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-11-30-1528" id="dokument"><h1>Forskrift om bingo.</h1><section class="section" data-name="kap1" id="kapittel-1" data-lovdata-URL="LTI/forskrift/2004-11-30-1528/KAPITTEL_1"><h2>Kap. 1. Generelle bestemmelser</h2><article class="legalArticle" data-lovdata-URL="LTI/forskrift/2004-11-30-1528/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">I denne forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>Bingo:</i> med bingo menes et lykkespill der en vinner ved å få en på forhånd bestemt tallformasjon på en bong fullt ut.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>Bong:</i> ett spillefelt bestående av tallkombinasjoner.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>Hovedspill:</i> bingo som samtlige spillere i lokalet kan delta i gjennom papir- eller elektroniske bonger. Tallene som blir trukket skal presenteres fortløpende og samtidig for alle spillerne.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>Sidespill:</i> lotteri gjennom databingo eller forhåndstrukne papirbaserte lotterier.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1"><i>Bingo i link:</i> Det blir foretatt felles trekning for flere spillesteder, og det spilles om de samme gevinstene.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-1-punkt-6"><article class="legalP" id="kapittel-1-paragraf-1-ledd-1-punkt-6-ledd-1"><i>Spill i pott:</i> flere formål spiller bingo sammen og deler overskuddet.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-1-ledd-1-punkt-7"><article class="legalP" id="kapittel-1-paragraf-1-ledd-1-punkt-7-ledd-1"><i>Dagsrapport:</i> Daglig rapport over omsetning og gevinster i hovedspill og sidespill på bingo.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-1-ledd-1-punkt-8"><article class="legalP" id="kapittel-1-paragraf-1-ledd-1-punkt-8-ledd-1"><i>Arrangør:</i> entreprenør eller forening som er ansvarlig for gjennomføring av hovedspill og sidespill på bingo.</article></article></li><li data-li-identifier="i)" data-name="i)"><article class="listArticle" id="kapittel-1-paragraf-1-ledd-1-punkt-9"><article class="legalP" id="kapittel-1-paragraf-1-ledd-1-punkt-9-ledd-1"><i>Intern bingo:</i> bingo i møter der allmennheten ikke har adgang og lotteriet ikke er hovedhensikten med møtet.</article></article></li></ul></article></article><article class="legalArticle" data-lovdata-URL="LTI/forskrift/2004-11-30-1528/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Tillatelse til å avholde bingo og tilhørende sidespill gis av lokalt politidistrikt. Tillatelse kan kun gis til foreninger som er godkjent etter lotteriloven § 4b.</article><article class="legalP" id="kapittel-1-paragraf-2-ledd-2">En forening kan kun få 1 tillatelse til hovedspill pr. år. Tillatelsen kan omfatte omsetning av bonger for inntil kr 700.000,-.</article><article class="legalP" id="kapittel-1-paragraf-2-ledd-3">Dersom det anses nødvendig for å unngå urimelige resultater, kan politiet gi flere tillatelser til en forening.</article></article><article class="legalArticle" data-lovdata-URL="LTI/forskrift/2004-11-30-1528/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-1-paragraf-3-ledd-1">Arrangør og hans/hennes ansatte har ikke anledning til å delta i spillet.</article><article class="legalP" id="kapittel-1-paragraf-3-ledd-2">Aldersgrense for spill på bingo og sidespill er 18 år.</article><article class="legalP" id="kapittel-1-paragraf-3-ledd-3">Ved søknad om bingo i lokaler der det ikke er elektroniske hoved- eller sidespill, kan politiet gi dispensasjon fra 18-års grensa.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2004-11-30-1528/KAPITTEL_2"><h2>Kap. 2. Hovedspill</h2><article class="legalArticle" data-lovdata-URL="LTI/forskrift/2004-11-30-1528/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-2-paragraf-1-ledd-1">Spill på bingo skal bestå av hovedspill. Det kan i tillegg søkes om å avholde sidespill jf. kap. 3.</article></article><article class="legalArticle" data-lovdata-URL="LTI/forskrift/2004-11-30-1528/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-2-ledd-1">Ved papirbasert hovedspill kan det bare anvendes bonger som er godkjent av politiet. Bongene skal være påført trykkeriets eller importørens navn og kontrollnummer bestående av serienummer og enkeltnummer. Ved bruk av entreprenør skal entreprenørens og spillestedets navn også påføres bongene. Arkene i et hefte skal være nummerert med mindre de har forskjellig farge.</article><article class="legalP" id="kapittel-2-paragraf-2-ledd-2">Elektroniske bonger skal ha eget serienummer og enkeltnummer. Arrangør, spillested og produsent skal fremgå av bongen. Det kan kjøpes inntil 30 elektroniske bonger pr. spill.</article><article class="legalP" id="kapittel-2-paragraf-2-ledd-3">Trekningsresultatet i hovedspillet skal leses opp to ganger før ny trekning finner sted.</article></article><article class="legalArticle" data-lovdata-URL="LTI/forskrift/2004-11-30-1528/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-2-paragraf-3-ledd-1">Importører, norske produsenter og forhandlere av bonger plikter å føre fortegnelse over omsetningen av bonger til de enkelte arrangører. Fortegnelsen skal inneholde opplysninger om bongenes kontrollnummer, dato for levering og opplysninger om eventuell retur eller makulering av bonger.</article><article class="legalP" id="kapittel-2-paragraf-3-ledd-2">Leverandøren av bongene skal føre kontrollnummeret på fakturaen. Fakturaen skal vedlegges foreningens regnskap.</article><article class="legalP" id="kapittel-2-paragraf-3-ledd-3">På forespørsel fra lotterimyndighetene plikter importører, norske produsenter og forhandlere å gi opplysninger fra fortegnelsene.</article></article><article class="legalArticle" data-lovdata-URL="LTI/forskrift/2004-11-30-1528/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-4-ledd-1">Under bingospillet skal bongene selges fortløpende i nummerrekkefølge. Startnummer og sluttnummer for salget skal oppføres i dagsrapporten, sammen med samlet antall solgte bonger.</article><article class="legalP" id="kapittel-2-paragraf-4-ledd-2">Dersom bongene ikke blir solgt i nummerrekkefølge, skal mellomliggende, usolgte bonger makuleres. Dagsrapporten skal inneholde opplysninger om nummer og antall på eventuelle makulerte bonger. Politiet kan gi dispensasjon fra kravet om makulering der arrangør kan dokumentere gode rutiner for regnskapsføring av salg av slike bonger.</article></article><article class="legalArticle" data-lovdata-URL="LTI/forskrift/2004-11-30-1528/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-2-paragraf-5-ledd-1">Salg av bonger til spillerne kan bare finne sted samme dag som de brukes til bingospill.</article><article class="legalP" id="kapittel-2-paragraf-5-ledd-2">Det er ikke tillatt å kreve at en spiller skal kjøpe mer enn en bong til hver spillrunde.</article></article><article class="legalArticle" data-lovdata-URL="LTI/forskrift/2004-11-30-1528/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-2-paragraf-6-ledd-1">Verdien av den enkelte gevinst må ikke overstige kr 4.000,-.</article><article class="legalP" id="kapittel-2-paragraf-6-ledd-2">I tillegg til gevinster etter første ledd, kan det settes opp en ekstragevinst med verdi opptil kr 4.000,-. Dersom gevinsten ikke utdeles, kan denne overføres til neste spilledag. Oppsamlingsgevinsten kan samles i to forskjellige potter som hver ikke må overstige en verdi av kr 18.000,- eller bestå av en pott på kr 36.000,-. Det kan kun utbetales en oppsamlingsgevinst per spilledag.</article></article><article class="legalArticle" data-lovdata-URL="LTI/forskrift/2004-11-30-1528/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-2-paragraf-7-ledd-1">Dersom flere spillere får bingo samtidig på bonger som ikke er identiske, skal gevinsten deles likt mellom dem.</article><article class="legalP" id="kapittel-2-paragraf-7-ledd-2">Dersom flere spillere får bingo samtidig på bonger som er identiske, skal alle få full gevinst.</article></article><article class="legalArticle" data-lovdata-URL="LTI/forskrift/2004-11-30-1528/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-2-paragraf-8-ledd-1">Bingotillatelse og oversikt over spilletilbudet skal være oppslått på et godt synlig sted i spillelokalet. Spilletilbudet skal innholde oversikt over pris på bonger.</article><article class="legalP" id="kapittel-2-paragraf-8-ledd-2">Arrangør skal oppbevare spilletilbudet i 5 år.</article></article><article class="legalArticle" data-lovdata-URL="LTI/forskrift/2004-11-30-1528/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-2-paragraf-9-ledd-1">Spill i pott tillates gitt med varighet inntil 1 år. Ved søknad om spill i pott skal alle deltagende foreninger søke samtidig. Det skal gå klart frem at det søkes om spill i pott, og for hvilken periode søknaden gjelder.</article><article class="legalP" id="kapittel-2-paragraf-9-ledd-2">Ved spill i pott skal det foretas utbetaling til formålene i potten minimum 1 gang i halvåret.</article></article><article class="legalArticle" data-lovdata-URL="LTI/forskrift/2004-11-30-1528/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-2-paragraf-10-ledd-1">I avgift til staten skal det forskuddsvis betales kr 750,- pr. tillatelse for hovedspill.</article></article><article class="legalArticle" data-lovdata-URL="LTI/forskrift/2004-11-30-1528/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>.</h3><article class="legalP" id="kapittel-2-paragraf-11-ledd-1">Intern bingo kan avholdes uten tillatelse, forutsatt at den samlede gevinstverdi ikke overstiger kr 2.000,-.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2004-11-30-1528/KAPITTEL_3"><h2>Kap. 3. Sidespill</h2><article class="legalArticle" data-lovdata-URL="LTI/forskrift/2004-11-30-1528/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" id="kapittel-3-paragraf-1-ledd-1">Foreninger som har hovedspill kan i tillegg få tillatelse til sidespill innenfor samme spilleperiode. Sidespill kan kun foregå i lokaler som også har hovedspill.</article></article><article class="legalArticle" data-lovdata-URL="LTI/forskrift/2004-11-30-1528/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" id="kapittel-3-paragraf-2-ledd-1">Som sidespill regnes databingo og forhåndstrukne papirbaserte lotterier.</article><article class="legalP" id="kapittel-3-paragraf-2-ledd-2">Med databingo menes et elektronisk bingospill der spilleterminaler er koblet sammen og det blir gjort en felles trekning for alle terminalene. De trukne tallene kan fordeles på bongene samtidig eller fortløpende.</article><article class="legalP" id="kapittel-3-paragraf-2-ledd-3">Det stilles krav om at minimum 10 terminaler er koblet sammen i samme lokale og det er tillatt å kjøpe inntil 5 bonger pr. spill.</article><article class="legalP" id="kapittel-3-paragraf-2-ledd-4">Databingo kan ha en enkeltgevinst på inntil kr 2.500. I tillegg til dette kan en ha en ekstragevinst som ikke må overstige kr 12.000.</article><article class="legalP" id="kapittel-3-paragraf-2-ledd-5">Forhåndstrukne lotterier kan ha en maksimal gevinst på kr 1.000 og innskuddet i spillet skal ikke overstige kr 10.</article></article><article class="legalArticle" data-lovdata-URL="LTI/forskrift/2004-11-30-1528/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>.</h3><article class="legalP" id="kapittel-3-paragraf-3-ledd-1">I avgift til staten skal det betales et gebyr på kr 25 pr. dag for bruk av databingo i et lokale.</article><article class="legalP" id="kapittel-3-paragraf-3-ledd-2">Forhåndstrukne lotterier skal betale kr 10 pr. dag.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2004-11-30-1528/KAPITTEL_4"><h2>Kap. 4. Krav til overskudd</h2><article class="legalArticle" data-lovdata-URL="LTI/forskrift/2004-11-30-1528/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" id="kapittel-4-paragraf-1-ledd-1">Bingotillatelse gis på vilkår av at minimum 15% av overskuddet fra hovedspillet tilfaller organisasjonen som er formål på bingoen. Ved beregningen skal det ikke brukes høyere gevinstandel enn 65%.</article><article class="legalP" id="kapittel-4-paragraf-1-ledd-2">Ved sidespill på bingo stilles det krav om at minimum 30% av overskuddet fra spillene skal tilføres formålene.</article><article class="legalP" id="kapittel-4-paragraf-1-ledd-3">Med overskudd menes brutto omsetning etter fradrag for gevinster.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2004-11-30-1528/KAPITTEL_5"><h2>Kap. 5. Krav til regnskap</h2><article class="legalArticle" data-lovdata-URL="LTI/forskrift/2004-11-30-1528/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" id="kapittel-5-paragraf-1-ledd-1">Det skal føres og avlegges separat regnskap for hovedspillet og sidespillene.</article></article><article class="legalArticle" data-lovdata-URL="LTI/forskrift/2004-11-30-1528/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" id="kapittel-5-paragraf-2-ledd-1">For hver dag skal det føres en dagsrapport over omsetningen av bonger og utdelingen av gevinster i hovedspillet. Rapporten med underbilag skal føres på fastsatte blanketter.</article><article class="legalP" id="kapittel-5-paragraf-2-ledd-2">Politiet kan dispensere fra kravet i de tilfeller spillet er elektronisk, og de finner at utskriftene kan erstatte de fastsatte blanketter.</article><article class="legalP" id="kapittel-5-paragraf-2-ledd-3">Det skal ved ferdigspilt tillatelse føres et sammendrag av dagsrapporter, samt oversikt over utbetaling til formål. Ved spill i pott skal det minimum en gang i halvåret føres et sammendrag fra dagsrapporter, samt oversikt over utbetaling til den enkelte forening. Sammendraget skal sendes politiet på fastsatt blankett innen 1 måned.</article><article class="legalP" id="kapittel-5-paragraf-2-ledd-4">Det skal også utarbeides dagsrapporter vedrørende sidespill, denne skal innholde oversikt over omsetning og gevinst i de enkelte sidespill. Sammendrag av dagsrapporter på sidespill skal sendes inn samtidig med sammendraget på hovedspillet,</article><article class="legalP" id="kapittel-5-paragraf-2-ledd-5">Ved bruk av entreprenør skal sammendrag av dagsrapporter være bekreftet av offentlig godkjent revisor.</article></article><article class="legalArticle" data-lovdata-URL="LTI/forskrift/2004-11-30-1528/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>.</h3><article class="legalP" id="kapittel-5-paragraf-3-ledd-1">Ved linkbingo på hovedspill og databingo skal det føres eget regnskap for omsetning og gevinster på hvert spillested. Det enkelte spillested sitt regnskap danner grunnlag for overskuddsberegning jf. § 18.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2004-11-30-1528/KAPITTEL_6"><h2>Kap. 6. Bingo i lokalradio/-fjernsyn</h2><article class="legalArticle" data-lovdata-URL="LTI/forskrift/2004-11-30-1528/§22" data-name="§22" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" id="kapittel-6-paragraf-1-ledd-1">Reglene i kap. 1-5 gjelder så langt de passer.</article></article><article class="legalArticle" data-lovdata-URL="LTI/forskrift/2004-11-30-1528/§23" data-name="§23" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" id="kapittel-6-paragraf-2-ledd-1">Tillatelse kan bare gis til lokalradiostasjon/lokalfjernsynsstasjon med konsesjon og under forutsetning av at lotteriinntektene skal gå til dens virksomhet.</article></article><article class="legalArticle" data-lovdata-URL="LTI/forskrift/2004-11-30-1528/§24" data-name="§24" id="kapittel-6-paragraf-3"><h3 class="legalArticleHeader"><span class="legalArticleValue">§ 24</span>.</h3><article class="legalP" id="kapittel-6-paragraf-3-ledd-1">Det kan gis tillatelse til å spille bingo 1 gang pr. uke. En lokalradiostasjon/lokalfjernsynsstasjon kan kun få 1 tillatelse til hovedspill pr. år. Tillatelsen kan omfatte omsetning av bonger for inntil kr 1.300.000,-.</article></article><article class="legalArticle" data-lovdata-URL="LTI/forskrift/2004-11-30-1528/§25" data-name="§25" id="kapittel-6-paragraf-4"><h3 class="legalArticleHeader"><span class="legalArticleValue">§ 25</span>.</h3><article class="legalP" id="kapittel-6-paragraf-4-ledd-1">Bongene skal ha påtrykket salgsnummer, kontrollnummer, stasjonens navn og en kort orientering om spillet.</article><article class="legalP" id="kapittel-6-paragraf-4-ledd-2">Bongen skal identifiseres enten ved påtrykk av uke, dag og klokkeslett eller ved nummer for spillomgang.</article></article><article class="legalArticle" data-lovdata-URL="LTI/forskrift/2004-11-30-1528/§26" data-name="§26" id="kapittel-6-paragraf-5"><h3 class="legalArticleHeader"><span class="legalArticleValue">§ 26</span>.</h3><article class="legalP" id="kapittel-6-paragraf-5-ledd-1">Bongene selges på forhånd fra ett eller flere utsalgssteder som arrangøren har inngått kontrakt med. Kontrakten skal legges ved søknaden om bingotillatelse. Bonger kan også selges fra stasjonens kontor.</article><article class="legalP" id="kapittel-6-paragraf-5-ledd-2">Politiet kan vedta forbud mot salg av bingobonger utenfor stasjonens konsesjonsområde dersom slikt salg skjer i direkte konkurranse med bingoarrangement i annen lokalradiostasjon/lokalfjernsynsstasjon.</article><article class="legalP" id="kapittel-6-paragraf-5-ledd-3">Salg av bonger til et bingospill må ikke begynne før det forrige er avsluttet. Salget av bonger må avsluttes i rimelig tid før arrangementet starter.</article><article class="legalP" id="kapittel-6-paragraf-5-ledd-4">Utsalgsstedene skal kvittere for mottak av bonger. Usolgte bonger skal leveres tilbake til arrangøren sammen med en underskrevet salgsoppgave før trekning.</article><article class="legalP" id="kapittel-6-paragraf-5-ledd-5">I særlige tilfeller kan politiet bestemme at usolgte bonger og salgsoppgave kan leveres etter at bingospillet er avsluttet. Arrangøren skal i så fall på annen måte skaffe seg opplysninger fra utsalgsstedet før trekning om hvilke bonger som er solgt. Usolgte bonger skal makuleres av ansvarshavende etter at dagens spill er avsluttet.</article></article><article class="legalArticle" data-lovdata-URL="LTI/forskrift/2004-11-30-1528/§27" data-name="§27" id="kapittel-6-paragraf-6"><h3 class="legalArticleHeader"><span class="legalArticleValue">§ 27</span>.</h3><article class="legalP" id="kapittel-6-paragraf-6-ledd-1">Verdien av den enkelte gevinst må ikke overstige kr 4.000,-. Den samlede gevinstverdi for den enkelte spilledag må ikke overstige kr 20.000,-.</article><article class="legalP" id="kapittel-6-paragraf-6-ledd-2">I tillegg til gevinster etter første ledd, kan det settes opp en ekstragevinst med verdi opptil kr 4.000,-.</article><article class="legalP" id="kapittel-6-paragraf-6-ledd-3">Dersom gevinsten ikke utdeles, kan denne overføres til neste spilledag. Oppsamlingsgevinsten kan samles i to forskjellige potter som hver ikke må overstige en verdi av kr 36.000,-. Det kan kun utbetales en oppsamlingsgevinst per spilledag.</article></article><article class="legalArticle" data-lovdata-URL="LTI/forskrift/2004-11-30-1528/§28" data-name="§28" id="kapittel-6-paragraf-7"><h3 class="legalArticleHeader"><span class="legalArticleValue">§ 28</span>.</h3><article class="legalP" id="kapittel-6-paragraf-7-ledd-1">Trekningen skal foregå i studio under sending. Etter hvert som nummer trekkes, skal de registreres. Det skal forefinnes en masterperm eller kontrolliste for kontroll av om bong er solgt og har gitt bingo. Til kontrollen kan også anvendes dataanlegg.</article></article><article class="legalArticle" data-lovdata-URL="LTI/forskrift/2004-11-30-1528/§29" data-name="§29" id="kapittel-6-paragraf-8"><h3 class="legalArticleHeader"><span class="legalArticleValue">§ 29</span>.</h3><article class="legalP" id="kapittel-6-paragraf-8-ledd-1">Gevinst utdeles kun til spillere som under sending ringer inn og melder fra om at de har fått bingo. Gevinst kan bare utleveres mot fremleggelse av bongen.</article></article><article class="legalArticle" data-lovdata-URL="LTI/forskrift/2004-11-30-1528/§30" data-name="§30" id="kapittel-6-paragraf-9"><h3 class="legalArticleHeader"><span class="legalArticleValue">§ 30</span>.</h3><article class="legalP" id="kapittel-6-paragraf-9-ledd-1">Oversikt over spilletilbudet skal være tilgjengelig på utsalgsstedene og kunngjøres i nærradioen/nærfjernsynet under sending.</article></article><article class="legalArticle" data-lovdata-URL="LTI/forskrift/2004-11-30-1528/§31" data-name="§31" id="kapittel-6-paragraf-10"><h3 class="legalArticleHeader"><span class="legalArticleValue">§ 31</span>.</h3><article class="legalP" id="kapittel-6-paragraf-10-ledd-1">Ingen som er til stede i studio under sending kan delta i spillet.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2004-11-30-1528/KAPITTEL_7"><h2>Kap. 7. Avsluttende bestemmelser</h2><article class="legalArticle" data-lovdata-URL="LTI/forskrift/2004-11-30-1528/§32" data-name="§32" id="kapittel-7-paragraf-1"><h3 class="legalArticleHeader"><span class="legalArticleValue">§ 32</span>.</h3><article class="legalP" id="kapittel-7-paragraf-1-ledd-1">Ved brudd på reglene i denne forskrift gjelder de alminnelige sanksjonsbestemmelser i lotteriloven kap. 3.</article></article><article class="legalArticle" data-lovdata-URL="LTI/forskrift/2004-11-30-1528/§33" data-name="§33" id="kapittel-7-paragraf-2"><h3 class="legalArticleHeader"><span class="legalArticleValue">§ 33</span>.</h3><article class="legalP" id="kapittel-7-paragraf-2-ledd-1">Lotteritilsynet kan dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2004-11-30-1528/§34" data-name="§34" id="kapittel-7-paragraf-3"><h3 class="legalArticleHeader"><span class="legalArticleValue">§ 34</span>.</h3><article class="legalP" id="kapittel-7-paragraf-3-ledd-1">Denne forskrift trer i kraft fra 1. januar 2005. Fra samme dato oppheves forskrift 24. oktober 1990 nr. 877 om bingo.</article></article></section></main></body></html>