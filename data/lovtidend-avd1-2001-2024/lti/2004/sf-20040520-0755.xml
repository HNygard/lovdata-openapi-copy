<!DOCTYPE html><html lang="no"><head><title>Forskrift om kosttilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-05-20-755</dd><dt class="dokid">DokumentID</dt><dd class="dokid">LTI/forskrift/2004-05-20-755</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 6 s 946</dd><dt class="dateInForce">I kraft fra</dt><dd class="dateInForce">2004-05-28, departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-21-1386</li><li>forskrift/1986-09-25-1918</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§9</li><li>lov/2003-12-19-124/§10</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2004-05-25</dd><dt class="journalNumber">Journalnummer</dt><dd class="journalNumber">2004-0717</dd><dt class="titleShort">Korttittel</dt><dd class="titleShort">Forskrift om kosttilskudd</dd><dt class="title">Tittel</dt><dd class="title">Forskrift om kosttilskudd.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet 20. mai 2004 med hjemmel i lov 19. desember 2003 nr. 124 om matproduksjon og mattrygghet mv. (matloven) § 9 første ledd og § 10 annet ledd og delegeringsvedtak 19. desember 2003 nr. 1790. Jf. EØS-avtalen vedlegg II kap. XII (direktiv 2002/46/EF).</dd><dt class="refid">RefID</dt><dd class="refid">forskrift/2004-05-20-755</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kosttilskudd.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Sammensetning<ul class="tocSubUl"><li>§ 4. Vitaminer og mineraler</li><li>§ 5. Renhetskriterier</li></ul></li><li>Kapittel III. Merking og markedsføring<ul class="tocSubUl"><li>§ 6. Generelle krav</li><li>§ 7. Utforming og innhold i merkingen</li><li>§ 8. Deklarasjon av næringsinnhold</li></ul></li><li>Kapittel IV. Administrative bestemmelser<ul class="tocSubUl"><li>§ 9. Tilsyn og vedtak</li><li>§ 10. Meldeplikt</li><li>§ 11. Dispensasjon</li><li>§ 12. Straff</li><li>§ 13. Andre forskriftsendringer</li><li>§ 14. Ikrafttredelse og overgangsordninger</li></ul></li><li>Vedlegg 1. Maksimum- og minimumsgrenser for innhold av vitaminer og mineraler i kosttilskudd</li><li>Vedlegg 2. Tillatte forbindelser av vitaminer og mineraler</li></ul></li></ul></dd></dl></header><main class="documentBody" data-lovdata-URL="LTI/forskrift/2004-05-20-755" id="dokument"><h1>Forskrift om kosttilskudd.</h1><section class="section" data-name="kapI" id="kapittel-1" data-lovdata-URL="LTI/forskrift/2004-05-20-755/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2004-05-20-755/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sikre helsemessig trygge kosttilskudd og redelig omsetning av slike.</article></article><article class="legalArticle" data-lovdata-URL="LTI/forskrift/2004-05-20-755/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskriften gir bestemmelser om sammensetning, merking, markedsføring og omsetning av kosttilskudd i ferdigpakket form til forbruker. Forskriften omfatter ikke legemidler.</article></article><article class="legalArticle" data-lovdata-URL="LTI/forskrift/2004-05-20-755/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>kosttilskudd:</i> Næringsmidler som <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1-punkt-1-ledd-1">er beregnet til å supplere kosten, og</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-1-ledd-1-punkt-2"><article class="legalP" id="kapittel-1-paragraf-3-ledd-1-punkt-1-ledd-1-punkt-2-ledd-1">er konsentrerte kilder av vitaminer og mineraler eller andre stoffer med en ernæringsmessig eller fysiologisk effekt, alene eller i kombinasjon, og</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-1-ledd-1-punkt-3"><article class="legalP" id="kapittel-1-paragraf-3-ledd-1-punkt-1-ledd-1-punkt-3-ledd-1">omsettes i ferdigpakket og dosert form beregnet til å inntas i små oppmålte mengder; som for eksempel kapsler, pastiller, tabletter, piller, pulverposer, ampuller, dråpeflasker og lignende former for væsker og pulver.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>omsetning:</i> Besittelse med sikte på salg, utbud for salg, distribusjon, samt selve salget og enhver annen form for overdragelse med eller uten vederlag.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-05-20-755/KAPITTEL_2"><h2>Kapittel II. Sammensetning</h2><article class="legalArticle" data-lovdata-URL="LTI/forskrift/2004-05-20-755/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vitaminer og mineraler</span></h3><article class="legalP" id="kapittel-2-paragraf-1-ledd-1">Vedlegg 1 regulerer hvilke vitaminer og mineraler som enten naturlig eller tilsatt kan inngå i et kosttilskudd. Mengdeinnholdet av vitaminer og mineraler i kosttilskuddet skal ligge innenfor de grenseverdiene som er fastsatt i vedlegg 1.</article><article class="legalP" id="kapittel-2-paragraf-1-ledd-2">Vedlegg 2 regulerer hvilke forbindelser av vitaminer og mineraler som er tillatt å tilsette i et kosttilskudd.</article></article><article class="legalArticle" data-lovdata-URL="LTI/forskrift/2004-05-20-755/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Renhetskriterier</span></h3><article class="legalP" id="kapittel-2-paragraf-2-ledd-1">For forbindelsene i vedlegg 2 gjelder renhetskriterier som er fastsatt i annet gjeldende EØS-regelverk.</article><article class="legalP" id="kapittel-2-paragraf-2-ledd-2">For de forbindelsene i vedlegg 2 hvor renhetskriterier ikke finnes i annet EØS-regelverk, skal generelt aksepterte renhetskriterier anbefalt av internasjonale organer følges.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-05-20-755/KAPITTEL_3"><h2>Kapittel III. Merking og markedsføring</h2><article class="legalArticle" data-lovdata-URL="LTI/forskrift/2004-05-20-755/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Generelle krav</span></h3><article class="legalP" id="kapittel-3-paragraf-1-ledd-1">Kosttilskudd skal merkes i samsvar med gjeldende forskrifter om merking av næringsmidler.</article><article class="legalP" id="kapittel-3-paragraf-1-ledd-2">Det er ikke tillatt i merking eller markedsføring av kosttilskudd å påstå eller gi inntrykk av at et balansert og variert kosthold generelt ikke gir tilstrekkelig tilførsel av vitaminer og mineraler.</article><article class="legalP" id="kapittel-3-paragraf-1-ledd-3">Det er ikke tillatt i merking eller markedsføring å påstå eller gi inntrykk av at et kosttilskudd forebygger, leger eller lindrer sykdom, sykdomsymptomer eller smerter.</article></article><article class="legalArticle" data-lovdata-URL="LTI/forskrift/2004-05-20-755/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utforming og innhold i merkingen</span></h3><article class="legalP" id="kapittel-3-paragraf-2-ledd-1">Varebetegnelsen for produkter som omfattes av denne forskriften er Kosttilskudd.</article><article class="legalP" id="kapittel-3-paragraf-2-ledd-2">Betegnelsen Kosttilskudd er forbeholdt produkter som tilfredsstiller bestemmelser i denne forskriften.</article><article class="legalP" id="kapittel-3-paragraf-2-ledd-3">Kosttilskudd skal merkes med:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-3-punkt-1"><article class="legalP" id="kapittel-3-paragraf-2-ledd-3-punkt-1-ledd-1">navnet på de kategorier av næringsstoffer eller andre stoffer med ernæringsmessig eller fysiologisk effekt som kjennetegner produktet, eller en angivelse av arten av disse</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-3-punkt-2"><article class="legalP" id="kapittel-3-paragraf-2-ledd-3-punkt-2-ledd-1">anbefalt døgndose</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-3-punkt-3"><article class="legalP" id="kapittel-3-paragraf-2-ledd-3-punkt-3-ledd-1">en advarsel mot å innta mer enn anbefalt døgndose</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-3-punkt-4"><article class="legalP" id="kapittel-3-paragraf-2-ledd-3-punkt-4-ledd-1">informasjon om at kosttilskudd ikke bør brukes som erstatning for en variert kost</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-3-punkt-5"><article class="legalP" id="kapittel-3-paragraf-2-ledd-3-punkt-5-ledd-1">informasjon om at produktene bør oppbevares utilgjengelig for barn</article></article></li></ul></article></article><article class="legalArticle" data-lovdata-URL="LTI/forskrift/2004-05-20-755/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Deklarasjon av næringsinnhold</span></h3><article class="legalP" id="kapittel-3-paragraf-3-ledd-1">Kosttilskudd skal merkes med mengdeinnhold av næringsstoffer eller andre stoffer med ernæringsmessig eller fysiologisk effekt uttrykt i tall per anbefalt døgndose. Enhetene som skal benyttes er gitt i vedlegg 1.</article><article class="legalP" id="kapittel-3-paragraf-3-ledd-2">Mengdeinnholdet skal fastsettes på grunnlag av gjennomsnittsverdier av produsentens analyse av produktet.</article><article class="legalP" id="kapittel-3-paragraf-3-ledd-3">I tillegg til merking i henhold til første ledd, skal mengdeinnholdet av de vitaminene og mineralene som er gitt i forskrift 21. desember 1993 nr. 1386 om deklarasjon av næringsinnhold vedlegg 1, også angis som prosentandel av de referanseverdiene som er fastsatt i dette vedlegget. Prosentandelen skal angis per anbefalt døgndose. Angivelse av prosentandel kan i tillegg vises grafisk.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-05-20-755/KAPITTEL_4"><h2>Kapittel IV. Administrative bestemmelser</h2><article class="legalArticle" data-lovdata-URL="LTI/forskrift/2004-05-20-755/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h3><article class="legalP" id="kapittel-4-paragraf-1-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak og kan herunder treffe vedtak etter § 24 om særskilt smittesanering, § 25 om stengning og virksomhetskarantene og § 26 om tvangsmulkt.</article></article><article class="legalArticle" data-lovdata-URL="LTI/forskrift/2004-05-20-755/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Meldeplikt</span></h3><article class="legalP" id="kapittel-4-paragraf-2-ledd-1">Av hensyn til en effektiv overvåkning av markedet skal kosttilskuddene meldes til Mattilsynet når de omsettes på det norske markedet. Meldingen skjer ved at produsent/importør oversender følgende informasjon:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">navn og adresse til melder og produsent,</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">alle inngående ingredienser inkludert forbindelsene av tilsatte vitaminer og mineraler,</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">kosttilskuddets totale innhold (summen av naturlig forekommende og tilsatt mengde) av alle vitaminene og mineralene per anbefalt døgndose.</article></article></li></ul></article><article class="legalP" id="kapittel-4-paragraf-2-ledd-2">Alle endringer i de innmeldte opplysningene samt eventuell tilbaketrekning av produkter fra markedet skal meldes til Mattilsynet.</article><article class="legalP" id="kapittel-4-paragraf-2-ledd-3">Mattilsynet kan kreve ytterligere opplysninger og dokumentasjon.<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">§ 10 trer i kraft først når departementet bestemmer det.</article></article></li></ul></article></article><article class="legalArticle" data-lovdata-URL="LTI/forskrift/2004-05-20-755/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-3-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article><article class="legalP" id="kapittel-4-paragraf-3-ledd-2">Mattilsynet kan inntil 31. desember 2009 gi dispensasjon for andre vitaminer eller mineraler i kosttilskudd enn de som er gitt i vedlegg 1.</article></article><article class="legalArticle" data-lovdata-URL="LTI/forskrift/2004-05-20-755/§12" data-name="§12" id="kapittel-4-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h3><article class="legalP" id="kapittel-4-paragraf-4-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2004-05-20-755/§13" data-name="§13" id="kapittel-4-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Andre forskriftsendringer</span></h3><article class="legalP" id="kapittel-4-paragraf-5-ledd-1">I forskrift 21. desember 1993 nr. 1386 om deklarasjon av næringsinnhold gjøres følgende endring:</article> <article class="defaultP" margin-top="true">§ 1 tredje ledd nr. 2 skal lyde:<ul class="defaultList"><li data-li-identifier="2." data-name="2."><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">produkter som omfattes av forskrift om kosttilskudd.</article></article></li></ul></article></article><article class="legalArticle" data-lovdata-URL="LTI/forskrift/2004-05-20-755/§14" data-name="§14" id="kapittel-4-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse og overgangsordninger</span></h3><article class="legalP" id="kapittel-4-paragraf-6-ledd-1">Denne forskriften med unntak av § 10, trer i kraft 28. mai 2004. Samtidig oppheves forskrift 25. september 1986 nr. 1918 for produksjon og frambud mv av vitamin- og mineraltilskudd. § 10 trer i kraft fra den tid Helsedepartementet bestemmer.</article><article class="legalP" id="kapittel-4-paragraf-6-ledd-2">Inntil 1. august 2005 er det tillatt å omsette produkter som er produsert før 28. mai 2004 og som er i samsvar med forskrift 25. september 1986 nr. 1918.</article><article class="legalP" id="kapittel-4-paragraf-6-ledd-3">Inntil 31. desember 2009 kan andre vitamin- og mineralforbindelser enn de som er gitt i vedlegg 2 inngå i kosttilskudd, forutsatt at:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-6-ledd-3-punkt-1"><article class="legalP" id="kapittel-4-paragraf-6-ledd-3-punkt-1-ledd-1">den aktuelle forbindelsen forekommer i kosttilskudd som allerede er på markedet den dato forskriften trer i kraft, og</article></article></li><li data-li-identifier="2." data-name="2."><article class="listArticle" id="kapittel-4-paragraf-6-ledd-3-punkt-2"><article class="legalP" id="kapittel-4-paragraf-6-ledd-3-punkt-2-ledd-1">European Food Safety Authority (EFSA) ikke motsetter seg bruk av denne forbindelsen i kosttilskudd. Dossier som understøtter bruk av en forbindelse EFSA har motsatt seg, må sendes via Mattilsynet til kommisjonen i EU senest 12. juli 2005.</article></article></li></ul></article></article></section><section class="section" data-name="vedlegg1" id="kapittel-5" data-lovdata-URL="LTI/forskrift/2004-05-20-755/KAPITTEL_5"><h2>Vedlegg 1. Maksimum- og minimumsgrenser for innhold av vitaminer og mineraler i kosttilskudd</h2><article class="defaultP"><table><thead><tr><th data-text-align="left" data-vertical-align="top" /><th data-text-align="center" data-vertical-align="top"><i>Minimum per døgndose</i></th><th data-text-align="center" data-vertical-align="top"><i>Maksimum per døgndose</i></th></tr></thead><tbody><tr><td data-text-align="left" data-vertical-align="top"><i>Vitaminer</i></td><td data-text-align="right" data-vertical-align="top" /><td data-text-align="right" data-vertical-align="top" /></tr><tr><td data-text-align="left" data-vertical-align="top">Vitamin A (μg RE)</td><td data-text-align="right" data-vertical-align="top">200</td><td data-text-align="right" data-vertical-align="top">1500</td></tr><tr><td data-text-align="left" data-vertical-align="top">Vitamin D (μg)</td><td data-text-align="right" data-vertical-align="top">1</td><td data-text-align="right" data-vertical-align="top">10</td></tr><tr><td data-text-align="left" data-vertical-align="top">Vitamin E (mg α-TE)</td><td data-text-align="right" data-vertical-align="top">3</td><td data-text-align="right" data-vertical-align="top">30</td></tr><tr><td data-text-align="left" data-vertical-align="top">Vitamin K (μg)</td><td data-text-align="right" data-vertical-align="top">25</td><td data-text-align="right" data-vertical-align="top">200</td></tr><tr><td data-text-align="left" data-vertical-align="top">Tiamin (mg)</td><td data-text-align="right" data-vertical-align="top">0,3</td><td data-text-align="right" data-vertical-align="top">2,4</td></tr><tr><td data-text-align="left" data-vertical-align="top">Riboflavin (mg)</td><td data-text-align="right" data-vertical-align="top">0,4</td><td data-text-align="right" data-vertical-align="top">2,8</td></tr><tr><td data-text-align="left" data-vertical-align="top">Niacin (mg NE)</td><td data-text-align="right" data-vertical-align="top">4</td><td data-text-align="right" data-vertical-align="top">32</td></tr><tr><td data-text-align="left" data-vertical-align="top">Folsyre (μg)</td><td data-text-align="right" data-vertical-align="top">25</td><td data-text-align="right" data-vertical-align="top">200</td></tr><tr><td data-text-align="left" data-vertical-align="top">Vitamin B<sub>6</sub> (mg)</td><td data-text-align="right" data-vertical-align="top">0,5</td><td data-text-align="right" data-vertical-align="top">4,2</td></tr><tr><td data-text-align="left" data-vertical-align="top">Pantotensyre (mg)</td><td data-text-align="right" data-vertical-align="top">2</td><td data-text-align="right" data-vertical-align="top">15</td></tr><tr><td data-text-align="left" data-vertical-align="top">Vitamin B<sub>12</sub> (μg)</td><td data-text-align="right" data-vertical-align="top">1</td><td data-text-align="right" data-vertical-align="top">9</td></tr><tr><td data-text-align="left" data-vertical-align="top">Biotin (μg)</td><td data-text-align="right" data-vertical-align="top">25</td><td data-text-align="right" data-vertical-align="top">225</td></tr><tr><td data-text-align="left" data-vertical-align="top">Vitamin C (mg)</td><td data-text-align="right" data-vertical-align="top">15</td><td data-text-align="right" data-vertical-align="top">200</td></tr><tr><td data-text-align="left" data-vertical-align="top"><i>Mineraler</i></td><td data-text-align="right" data-vertical-align="top" /><td data-text-align="right" data-vertical-align="top" /></tr><tr><td data-text-align="left" data-vertical-align="top">Kalsium (mg)</td><td data-text-align="right" data-vertical-align="top">200</td><td data-text-align="right" data-vertical-align="top">1500</td></tr><tr><td data-text-align="left" data-vertical-align="top">Fosfor (mg)</td><td data-text-align="right" data-vertical-align="top">200</td><td data-text-align="right" data-vertical-align="top">1500</td></tr><tr><td data-text-align="left" data-vertical-align="top">Magnesium (mg)</td><td data-text-align="right" data-vertical-align="top">75</td><td data-text-align="right" data-vertical-align="top">600</td></tr><tr><td data-text-align="left" data-vertical-align="top">Jern (mg)</td><td data-text-align="right" data-vertical-align="top">5</td><td data-text-align="right" data-vertical-align="top">27</td></tr><tr><td data-text-align="left" data-vertical-align="top">Kopper (mg)</td><td data-text-align="right" data-vertical-align="top">0,5</td><td data-text-align="right" data-vertical-align="top">4</td></tr><tr><td data-text-align="left" data-vertical-align="top">Jod (μg)</td><td data-text-align="right" data-vertical-align="top">40</td><td data-text-align="right" data-vertical-align="top">225</td></tr><tr><td data-text-align="left" data-vertical-align="top">Sink (mg)</td><td data-text-align="right" data-vertical-align="top">4</td><td data-text-align="right" data-vertical-align="top">25</td></tr><tr><td data-text-align="left" data-vertical-align="top">Mangan (mg)</td><td data-text-align="right" data-vertical-align="top">0,5</td><td data-text-align="right" data-vertical-align="top">5</td></tr><tr><td data-text-align="left" data-vertical-align="top">Selen (μg)</td><td data-text-align="right" data-vertical-align="top">10</td><td data-text-align="right" data-vertical-align="top">100</td></tr><tr><td data-text-align="left" data-vertical-align="top">Krom (μg)</td><td data-text-align="right" data-vertical-align="top">7</td><td data-text-align="right" data-vertical-align="top">125</td></tr><tr><td data-text-align="left" data-vertical-align="top">Molybden (μg)</td><td data-text-align="right" data-vertical-align="top">45</td><td data-text-align="right" data-vertical-align="top">250</td></tr><tr><td data-text-align="left" data-vertical-align="top">Natrium (mg)</td><td data-text-align="right" data-vertical-align="top" /><td data-text-align="right" data-vertical-align="top">500</td></tr><tr><td data-text-align="left" data-vertical-align="top">Kalium (mg)</td><td data-text-align="right" data-vertical-align="top">200</td><td data-text-align="right" data-vertical-align="top">1000</td></tr><tr><td data-text-align="left" data-vertical-align="top">Fluorid (mg)</td><td data-text-align="right" data-vertical-align="top">0,1</td><td data-text-align="right" data-vertical-align="top">0,5</td></tr><tr><td data-text-align="left" data-vertical-align="top">Klorid (mg)</td><td data-text-align="right" data-vertical-align="top" /><td data-text-align="right" data-vertical-align="top">750</td></tr></tbody></table></article></section><section class="section" data-name="vedlegg2" id="kapittel-6" data-lovdata-URL="LTI/forskrift/2004-05-20-755/KAPITTEL_6"><h2>Vedlegg 2. Tillatte forbindelser av vitaminer og mineraler</h2><article class="defaultP"><i>Vitaminer</i><table><tbody><tr><td data-text-align="left" data-vertical-align="top">Vitamin A</td><td data-text-align="left" data-vertical-align="top">Retinol<br />Retinylacetat<br />Retinylpalmitat<br />Beta-karoten</td></tr><tr><td data-text-align="left" data-vertical-align="top">Vitamin D</td><td data-text-align="left" data-vertical-align="top">Vitamin D<sub>3</sub> (kolekalsiferol)<br />Vitamin D<sub>2</sub> (ergokalsiferol)</td></tr><tr><td data-text-align="left" data-vertical-align="top">Vitamin E</td><td data-text-align="left" data-vertical-align="top">D-alfa-tokoferol<br />DL-alfa-tokoferol<br />D-alfa-tokoferylacetat<br />DL-alfa-tokoferylacetat<br />D-alfa-tokoferylsuccinatsyre</td></tr><tr><td data-text-align="left" data-vertical-align="top">Vitamin K</td><td data-text-align="left" data-vertical-align="top">Fyllokinon (Fytomenadion)</td></tr><tr><td data-text-align="left" data-vertical-align="top">Tiamin (vitamin B<sub>1</sub> )</td><td data-text-align="left" data-vertical-align="top">Tiaminhydroklorid<br />Tiaminmononitrat</td></tr><tr><td data-text-align="left" data-vertical-align="top">Riboflavin (vitamin B<sub>2</sub> )</td><td data-text-align="left" data-vertical-align="top">Riboflavin<br />Natrium-riboflavin-5′-fosfat,</td></tr><tr><td data-text-align="left" data-vertical-align="top">Niacin</td><td data-text-align="left" data-vertical-align="top">Nikotinsyre<br />Nikotinamid</td></tr><tr><td data-text-align="left" data-vertical-align="top">Pantotensyre</td><td data-text-align="left" data-vertical-align="top">Kalsium-D-pantotenat<br />Natrium-D-pantotenat<br />Dexpantenol</td></tr><tr><td data-text-align="left" data-vertical-align="top">Vitamin B<sub>6</sub></td><td data-text-align="left" data-vertical-align="top">Pyridoksinhydroklorid<br />Pyridoksin-5′-fosfat</td></tr><tr><td data-text-align="left" data-vertical-align="top">Folsyre</td><td data-text-align="left" data-vertical-align="top">Pteroylmonoglutaminsyre</td></tr><tr><td data-text-align="left" data-vertical-align="top">Vitamin B<sub>12</sub></td><td data-text-align="left" data-vertical-align="top">Cyanokobalamin<br />Hydroksykobalamin</td></tr><tr><td data-text-align="left" data-vertical-align="top">Biotin</td><td data-text-align="left" data-vertical-align="top">D-biotin</td></tr><tr><td data-text-align="left" data-vertical-align="top">Vitamin C</td><td data-text-align="left" data-vertical-align="top">L-askorbinsyre<br />Natrium-L-askorbat<br />Kalsium-L-askorbat<br />Kalium-L-askorbat<br />L-askorbyl-6-palmitat</td></tr></tbody></table></article> <article class="defaultP" margin-top="true"><i>Mineraler</i><table><tbody><tr><td data-text-align="left" data-vertical-align="top">Kalsium (Ca)</td><td data-text-align="left" data-vertical-align="top">Kalsiumkarbonat<br />Kalsiumklorid<br />Kalsiumsitrater<br />Kalsiumglukonat<br />Kalsiumglyserofosfat<br />Kalsiumlaktat<br />Kalsiumsalter av ortofosforsyre<br />Kalsiumhydroksid<br />Kalsiumoksid</td></tr><tr><td data-text-align="left" data-vertical-align="top">Magnesium (Mg)</td><td data-text-align="left" data-vertical-align="top">Magnesiumacetat<br />Magnesiumkarbonat<br />Magnesiumklorid<br />Magnesiumsitrater<br />Magnesiumglukonat<br />Magnesiumglyserofosfat<br />Magnesiumsalter av ortofosforsyre<br />Magnesiumlaktat<br />Magnesiumhydroksid<br />Magnesiumoksid<br />Magnesiumsulfat</td></tr><tr><td data-text-align="left" data-vertical-align="top">Jern (Fe)</td><td data-text-align="left" data-vertical-align="top">Jern(II)karbonat<br />Jern(II)sitrat<br />Jern(III)ammoniumsitrat<br />Jern(II)glukonat<br />Jern(II)fumarat<br />Jern(III)natriumdifosfat<br />Jern(II)laktat<br />Jern(II)sulfat<br />Jern(III)difosfat (jernpyrofosfat)<br />Jern(III)sakkarat<br />Jern (karbonyljern, elektrolytisk jern, hydrogenredusert jern)</td></tr><tr><td data-text-align="left" data-vertical-align="top">Kobber (Cu)</td><td data-text-align="left" data-vertical-align="top">Kobberkarbonat<br />Kobbersitrat<br />Kobberglukonat<br />Kobbersulfat<br />Kobber-lysin-kompleks</td></tr><tr><td data-text-align="left" data-vertical-align="top">Jod (I)</td><td data-text-align="left" data-vertical-align="top">Kaliumjodid<br />Kaliumjodat<br />Natriumjodid<br />Natriumjodat</td></tr><tr><td data-text-align="left" data-vertical-align="top">Sink (Zn)</td><td data-text-align="left" data-vertical-align="top">Sinkacetat<br />Sinkklorid<br />Sinksitrat<br />Sinkglukonat<br />Sinklaktat<br />Sinkoksid<br />Sinkkarbonat<br />Sinksulfat</td></tr><tr><td data-text-align="left" data-vertical-align="top">Mangan (Mn)</td><td data-text-align="left" data-vertical-align="top">Mangankarbonat<br />Manganklorid<br />Mangansitrat<br />Manganglukonat<br />Manganglyserofosfat<br />Mangansulfat</td></tr><tr><td data-text-align="left" data-vertical-align="top">Natrium (Na)</td><td data-text-align="left" data-vertical-align="top">Natriumbikarbonat<br />Natriumkarbonat<br />Natriumklorid<br />Natriumsitrat<br />Natriumglukonat<br />Natriumlaktat<br />Natriumhydroksid<br />Natriumsalter av ortofosforsyre</td></tr><tr><td data-text-align="left" data-vertical-align="top">Kalium (K)</td><td data-text-align="left" data-vertical-align="top">Kaliumbikarbonat<br />Kaliumkarbonat<br />Kaliumklorid<br />Kaliumsitrat<br />Kaliumglukonat<br />Kaliumglyserofosfat<br />Kaliumlaktat<br />Kaliumhydroksid<br />Kaliumsalter av ortofosforsyre</td></tr><tr><td data-text-align="left" data-vertical-align="top">Selen (Se)</td><td data-text-align="left" data-vertical-align="top">Natriumselenat<br />Natriumhydrogenselenitt<br />Natriumselenitt</td></tr><tr><td data-text-align="left" data-vertical-align="top">Krom(III) (Cr)</td><td data-text-align="left" data-vertical-align="top">Kromklorid<br />Kromsulfat</td></tr><tr><td data-text-align="left" data-vertical-align="top">Molybden(VI) (Mo)</td><td data-text-align="left" data-vertical-align="top">Ammoniummolybdat<br />Natriummolybdat</td></tr><tr><td data-text-align="left" data-vertical-align="top">Fluor (F)</td><td data-text-align="left" data-vertical-align="top">Kaliumfluorid<br />Natriumfluorid</td></tr></tbody></table></article></section></main></body></html>