<!DOCTYPE html><html lang="no"><head><title>Forskrift om godkjenning av etablering og utvidelse av akvakulturanlegg og registrering av pryddammer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-01-16-279</dd><dt class="dokid">DokumentID</dt><dd class="dokid">LTI/forskrift/2004-01-16-279</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 3 s 410</dd><dt class="dateInForce">I kraft fra</dt><dd class="dateInForce">2004-01-16 med unntak av § 4, jf. § 12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§3</li><li>lov/2003-12-19-124/§7</li><li>lov/2003-12-19-124/§19</li><li>lov/2003-12-19-124/§23</li><li>lov/2003-12-19-124/§26</li><li>forskrift/2003-12-19-1790</li><li>forskrift/2004-01-16-93</li></ul></dd><dt class="dateOfPublication">Kunngjort</dt><dd class="dateOfPublication">2004-02-06</dd><dt class="lastupdated">Rettet</dt><dd class="lastupdated">2004-02-11 (hjemmelsfelt)</dd><dt class="journalNumber">Journalnummer</dt><dd class="journalNumber">2004-0323</dd><dt class="titleShort">Korttittel</dt><dd class="titleShort">Forskrift om godkjenning av akvakulturanlegg</dd><dt class="title">Tittel</dt><dd class="title">Forskrift om godkjenning av etablering og utvidelse av akvakulturanlegg og registrering av pryddammer.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 16. januar 2004 med hjemmel i lov av 19. desember 2003 nr. 124 om matproduksjon og mattrygghet mv. (matloven) § 3, § 7, § 19, § 23 og § 26, jf. delegeringsvedtak av 19. desember 2003 nr. 1790 og delegeringsvedtak av 16. januar 2004 nr. 93.</dd><dt class="refid">RefID</dt><dd class="refid">forskrift/2004-01-16-279</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av etablering og utvidelse av akvakulturanlegg og registrering av pryddammer.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til registrering av pryddammer</li><li>§ 5. Krav til godkjenning av etablering eller utvidelse av akvakulturanlegg</li><li>§ 6. Krav til søknad om godkjenning av akvakulturanlegg</li><li>§ 7. Endring og tilbaketrekking av godkjenning for akvakulturanlegg</li><li>§ 8. Avvikling av akvakulturanlegg</li><li>§ 9. Tilsyn og vedtak</li><li>§ 10. Dispensasjon</li><li>§ 11. Straff</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-01-16-279" id="dokument"><h1>Forskrift om godkjenning av etablering og utvidelse av akvakulturanlegg og registrering av pryddammer.</h1><article class="legalArticle" data-lovdata-URL="LTI/forskrift/2004-01-16-279/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å fremme god dyrehelse.</article></article><article class="legalArticle" data-lovdata-URL="LTI/forskrift/2004-01-16-279/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for norsk land- og sjøterritorium, norske luft- og sjøfartøyer, innretninger på norsk kontinentalsokkel, Svalbard, Jan Mayen, bilandene, i Norges økonomiske sone, fiskerisonen ved Jan Mayen og fiskevernsonen ved Svalbard.</article><article class="legalP" id="paragraf-2-ledd-2">Forskriften fastsetter krav om godkjenning av etablering og utvidelse av akvakulturanlegg, tilbaketrekning av godkjenning og avvikling av akvakulturanlegg og registrering av pryddammer. Virksomheter som har tillatelse etter lov av 21. desember 2000 nr. 118 om havbeite omfattes ikke av denne forskriften.</article><article class="legalP" id="paragraf-2-ledd-3">Forskriften retter seg mot enhver som planlegger drift eller driver akvakulturanlegg, som søker om godkjenning av etablering eller utvidelse av akvakulturanlegg, eller som etablerer eller innehar pryddam.</article></article><article class="legalArticle" data-lovdata-URL="LTI/forskrift/2004-01-16-279/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften forstås med:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Akvakulturanlegg:</i> Lokalitet der en fôrer eller behandler levende akvatiske dyr med sikte på konsum, fôr, reproduksjon, utsetting, herunder forskning eller undervisning. Oppbevaring av levende akvatiske dyr som ledd i oppdrettsvirksomhet faller også inn under begrepet akvakulturanlegg.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Akvakulturdyr:</i> Levende akvatiske dyr som kommer fra, eller er ment for, et akvakulturanlegg eller en pryddam.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Etablering:</i> Plassering av akvakulturanlegg eller pryddam på en lokalitet som er geografisk definert.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Pryddam:</i> Uteakvarie, parkdam, hagedam, brann- og vanningsdam og andre dammer som ikke er akvakulturanlegg.</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Vassdrag:</i> Som vassdrag regnes alt stillestående eller rennende overflatevann med årssikker vannføring, med tilhørende bunn og bredder inntil høyeste vanlige flomvannstand. Selv om et vassdrag på enkelte strekninger renner under jorden eller under isbreer, regnes det i sin helhet som vassdrag. Som vassdrag regnes også vannløp uten årssikker vannføring dersom det atskiller seg tydelig fra omgivelsene.</article></article></li></ul></article></article><article class="legalArticle" data-lovdata-URL="LTI/forskrift/2004-01-16-279/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til registrering av pryddammer</span></h2><article class="legalP" id="paragraf-4-ledd-1">Den som innehar eller ønsker å etablere pryddam for oppbevaring av akvakulturdyr, skal gi melding om dette til Mattilsynet.</article><article class="legalP" id="paragraf-4-ledd-2">Meldingen skal inneholde opplysninger om hvem som er ansvarlig, plassering av pryddammen i forhold til annen akvakulturrelatert virksomhet, vassdrag mv., samt opplysninger om pryddammens størrelse, art og antallet akvakulturdyr. Endringer i disse opplysninger skal meldes til Mattilsynet.</article><article class="legalP" id="paragraf-4-ledd-3">Pryddam som er plassert i nærheten av vassdrag eller annen akvakulturrelatert virksomhet kan bli pålagt å gjennomføre tiltak for å hindre spredning av smittsom sykdom.</article></article><article class="legalArticle" data-lovdata-URL="LTI/forskrift/2004-01-16-279/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til godkjenning av etablering eller utvidelse av akvakulturanlegg</span></h2><article class="legalP" id="paragraf-5-ledd-1">Ingen må etablere nye akvakulturanlegg eller utvide produksjonsomfanget i godkjente akvakulturanlegg, uten at det er søkt om og etableringen eller utvidelsen er godkjent.</article><article class="legalP" id="paragraf-5-ledd-2">Ved behandling av søknad om godkjenning av etablering eller utvidelse av akvakulturanlegg, skal det foretas en konkret vurdering av smittefaren for det omsøkte akvakulturanlegg og dets omkringliggende miljø.</article><article class="legalP" id="paragraf-5-ledd-3">I vurdering av smittefaren skal det legges særlig vekt på det omsøkte akvakulturanleggets avstand til vassdrag, annen akvakulturrelatert virksomhet og til grupper av akvakulturanlegg. Det skal også legges vekt på hvilken art som skal oppdrettes, driftsform og produksjonsomfang.</article><article class="legalP" id="paragraf-5-ledd-4">For akvakulturanlegg i sjø skal avstand til annen akvakulturrelatert virksomhet og vassdrag i hovedsak vurderes ut fra plassering av merdene. For akvakulturanlegg på land skal avstand til andre akvakulturrelaterte virksomheter og vassdrag i hovedsak vurderes ut fra vanninntak og avløp.</article><article class="legalP" id="paragraf-5-ledd-5">Det kan stilles vilkår til godkjenningen.</article></article><article class="legalArticle" data-lovdata-URL="LTI/forskrift/2004-01-16-279/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknad om godkjenning av akvakulturanlegg</span></h2><article class="legalP" id="paragraf-6-ledd-1">Søknaden om godkjenning skal inneholde de opplysninger som er nødvendige for å vurdere om godkjenning kan gis og hvilke vilkår som eventuelt skal stilles.</article><article class="legalP" id="paragraf-6-ledd-2">Søknad om godkjenning av etablering eller utvidelse skal minst inneholde følgende:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">Personalia som navn på akvakulturanlegget, ansvarlig for anlegget, eierform, adresse, telefonnummer og eventuelt mobilnummer.</article></article></li><li data-li-identifier="2." data-name="2."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">Opplysninger om søknaden gjelder nyetablering eller utvidelse av godkjent akvakulturanlegg.</article></article></li><li data-li-identifier="3." data-name="3."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">Akvatisk art og utviklingsstadium, produksjonsform, driftsform og omfang.</article></article></li><li data-li-identifier="4." data-name="4."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">Kart og koordinatangivelse (UTM) som beskriver plassering og plantegning av akvakulturanlegget.</article></article></li><li data-li-identifier="5." data-name="5."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">Beredskapsplan.</article></article></li></ul></article><article class="legalP" id="paragraf-6-ledd-3">Når spesielle forhold ved plassering eller produksjonsomfang mv. gjør det nødvendig, skal søknaden inneholde opplysninger om smitterisikoen ved plasseringen av det omsøkte akvakulturanlegget.</article><article class="legalP" id="paragraf-6-ledd-4">Det kan stilles nærmere krav til søknadens innhold.</article></article><article class="legalArticle" data-lovdata-URL="LTI/forskrift/2004-01-16-279/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endring og tilbaketrekking av godkjenning for akvakulturanlegg</span></h2><article class="legalP" id="paragraf-7-ledd-1">Mattilsynet kan endre eller trekke tilbake godkjenningen som nevnt i § 5 dersom:<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Det foreligger vesentlige brudd på vilkår i godkjenningen eller bestemmelser gitt, i eller i medhold av matloven.</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Det viser seg at sykdomstilstand eller kunnskap om sykdomsmessige forhold er endret i forhold til da godkjenning ble gitt.</article></article></li><li data-li-identifier="3." data-name="3."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Annen plassering, produksjonsform eller endring av akvakulturanleggets omfang kan forbedre helsesituasjonen vesentlig i akvakulturanlegget eller dets omgivelser.</article></article></li></ul></article></article><article class="legalArticle" data-lovdata-URL="LTI/forskrift/2004-01-16-279/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avvikling av akvakulturanlegg</span></h2><article class="legalP" id="paragraf-8-ledd-1">Ved tilbaketrekking av godkjenningen eller ved nedleggelse av andre grunner, skal akvakulturanlegget innen en frist fastsatt av Mattilsynet avvikle driften og anlegget skal fjernes.</article><article class="legalP" id="paragraf-8-ledd-2">Akvakulturanlegg som driver uten nødvendig godkjenning etter denne forskriften kan pålegges avviklet og fjernet.</article></article><article class="legalArticle" data-lovdata-URL="LTI/forskrift/2004-01-16-279/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører, med mindre annet er bestemt av departementet eller Mattilsynet, tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak og kan herunder treffe vedtak etter § 24 om særskilt smittesanering, § 25 om stenging og virksomhetskarantene og § 26 om tvangsmulkt.</article></article><article class="legalArticle" data-lovdata-URL="LTI/forskrift/2004-01-16-279/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2004-01-16-279/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2004-01-16-279/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft straks, med unntak av § 4 som trer i kraft når departementet bestemmer.</article></article></main></body></html>