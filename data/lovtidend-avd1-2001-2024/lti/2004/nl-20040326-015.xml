<!DOCTYPE html><html lang="no"><head><title>Lov om endringer i lov 4. februar 1977 nr. 4 om arbeidervern og arbeidsmiljø mv. (likebehandling i arbeidslivet) m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-03-26-15</dd><dt class="dokid">DokumentID</dt><dd class="dokid">LTI/lov/2004-03-26-15</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 715</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1977-02-04-4</li><li>lov/1981-06-05-45</li></ul></dd><dt class="dateOfPublication">Kunngjort</dt><dd class="dateOfPublication">2004-03-26</dd><dt class="journalNumber">Journalnummer</dt><dd class="journalNumber">2004-0496</dd><dt class="titleShort">Korttittel</dt><dd class="titleShort">Endringslov til arbeidsmiljøloven</dd><dt class="title">Tittel</dt><dd class="title">Lov om endringer i lov 4. februar 1977 nr. 4 om arbeidervern og arbeidsmiljø mv. (likebehandling i arbeidslivet) m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.104 (2002–2003), Innst.O.nr.52 (2003–2004) og Besl.O.nr.58 (2003–2004). Odels- og lagtingsvedtak hhv. 26. februar og 2. mars 2004. Fremmet av Arbeids- og administrasjonsdepartementet.</dd><dt class="refid">RefID</dt><dd class="refid">lov/2004-03-26-15</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 4. februar 1977 nr. 4 om arbeidervern og arbeidsmiljø mv. (likebehandling i arbeidslivet) m.m.<ul class="tocSubUl"><li>I<ul class="tocSubUl"><li>§ 54 A. Formål og anvendelsesområde</li><li>§ 54 B. Forbud mot forskjellsbehandling/diskriminering</li><li>§ 54 C. Definisjoner</li><li>§ 54 D. Unntak fra forbudet mot forskjellsbehandling/diskriminering</li><li>§ 54 E. Positiv særbehandling</li><li>§ 54 F. Tilrettelegging av arbeid for arbeidstakere med funksjonshemming</li><li>§ 54 G. Forbud mot gjengjeldelser</li><li>§ 54 H. Opplysningsplikt</li><li>§ 54 I. Bevisbyrde</li><li>§ 54 J. Virkninger av forskjellsbehandling/diskriminering</li><li>§ 54 K. Bruk av fullmektig</li><li>§ 54 L. Forbud mot forskjellsbehandling/diskriminering</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2004-03-26-15" id="dokument"><h1>Lov om endringer i lov 4. februar 1977 nr. 4 om arbeidervern og arbeidsmiljø mv. (likebehandling i arbeidslivet) m.m.</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 5. juni 1981 nr. 45 om tilsattes representasjon i offentlige virksomheters styrende organer.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2004-03-26-15/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 4. februar 1977 nr. 4 om arbeidervern og arbeidsmiljø mv. gjøres følgende endringer:</article> <article class="defaultP" margin-top="true">Nytt kapittel X A med §§ 54 A til 54 K skal lyde:</article><span class="futuretitle" id="kapittel-1-foreslåttittel-1">Kap. X A Likebehandling i arbeidslivet</span><article class="futureLegalArticle" data-name="§54A" id="kapittel-1-foreslåttparagraf-1"><span class="futureLegalArticleHeader">§ 54 A. <span class="legalArticleTitle">Formål og anvendelsesområde</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-punkt-1"><article class="legalP" id="kapittel-1-foreslåttparagraf-1-punkt-1-ledd-1">Formålet med dette kapittel er å sikre likebehandling i arbeidslivet.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-punkt-2"><article class="legalP" id="kapittel-1-foreslåttparagraf-1-punkt-2-ledd-1">Kapittelet her gjelder alle sider ved arbeidsforholdet, herunder: <ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-punkt-2-ledd-1-punkt-1"><article class="legalP" id="kapittel-1-foreslåttparagraf-1-punkt-2-ledd-1-punkt-1-ledd-1">utlysning av stilling, ansettelse, omplassering, forfremmelse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-punkt-2-ledd-1-punkt-2"><article class="legalP" id="kapittel-1-foreslåttparagraf-1-punkt-2-ledd-1-punkt-2-ledd-1">opplæring og annen kompetanseutvikling,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-punkt-2-ledd-1-punkt-3"><article class="legalP" id="kapittel-1-foreslåttparagraf-1-punkt-2-ledd-1-punkt-3-ledd-1">lønns- og arbeidsvilkår,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-punkt-2-ledd-1-punkt-4"><article class="legalP" id="kapittel-1-foreslåttparagraf-1-punkt-2-ledd-1-punkt-4-ledd-1">opphør av arbeidsforholdet.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-punkt-3"><article class="legalP" id="kapittel-1-foreslåttparagraf-1-punkt-3-ledd-1">Bestemmelsene i dette kapittel gjelder tilsvarende for virksomhetens valg og behandling av selvstendig næringsdrivende og innleide arbeidstakere.</article></article></li></ul></article><article class="futureLegalArticle" data-name="§54B" id="kapittel-1-foreslåttparagraf-2"><span class="futureLegalArticleHeader">§ 54 B. <span class="legalArticleTitle">Forbud mot forskjellsbehandling/diskriminering</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-punkt-1"><article class="legalP" id="kapittel-1-foreslåttparagraf-2-punkt-1-ledd-1">Direkte og indirekte forskjellsbehandling på grunn av kjønn, religion, livssyn, hudfarge, nasjonal eller etnisk opprinnelse, politisk syn, medlemskap i arbeidstakerorganisasjon, seksuell orientering, funksjonshemming eller alder er forbudt.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-punkt-2"><article class="legalP" id="kapittel-1-foreslåttparagraf-2-punkt-2-ledd-1">Ved forskjellsbehandling på grunn av kjønn gjelder lov 9. juni 1978 nr. 45 om likestilling mellom kjønnene (likestillingsloven).</article></article></li></ul></article><article class="futureLegalArticle" data-name="§54C" id="kapittel-1-foreslåttparagraf-3"><span class="futureLegalArticleHeader">§ 54 C. <span class="legalArticleTitle">Definisjoner</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-punkt-1"><article class="legalP" id="kapittel-1-foreslåttparagraf-3-punkt-1-ledd-1">Med direkte forskjellsbehandling menes at en person av grunner nevnt i § 54 B nr. 1 behandles dårligere enn andre blir, er blitt eller ville blitt behandlet i en tilsvarende situasjon.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-punkt-2"><article class="legalP" id="kapittel-1-foreslåttparagraf-3-punkt-2-ledd-1">Med indirekte forskjellsbehandling menes enhver tilsynelatende nøytral bestemmelse, betingelse, praksis, handling eller unnlatelse som faktisk virker slik at en person stilles dårligere enn andre av grunner nevnt i § 54 B nr. 1, med mindre formålet er saklig, og midlene som er valgt for å oppnå formålet er hensiktmessige og nødvendige.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-punkt-3"><article class="legalP" id="kapittel-1-foreslåttparagraf-3-punkt-3-ledd-1">Trakassering av grunner nevnt i § 54 B nr. 1 anses som forskjellsbehandling. Det anses som trakassering når en uønsket adferd finner sted med den hensikt eller virkning å krenke en annens verdighet.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-3-punkt-4"><article class="legalP" id="kapittel-1-foreslåttparagraf-3-punkt-4-ledd-1">Enhver instruks om å forskjellsbehandle personer av grunner nevnt i § 54 B nr. 1 anses som forskjellsbehandling.</article></article></li></ul></article><article class="futureLegalArticle" data-name="§54D" id="kapittel-1-foreslåttparagraf-4"><span class="futureLegalArticleHeader">§ 54 D. <span class="legalArticleTitle">Unntak fra forbudet mot forskjellsbehandling/diskriminering</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-4-punkt-1"><article class="legalP" id="kapittel-1-foreslåttparagraf-4-punkt-1-ledd-1">Forskjellsbehandling som har et saklig formål, ikke er uforholdsmessig inngripende og som er nødvendig for utøvelsen av arbeid eller yrke, rammes ikke av forbudet i § 54 B nr. 1.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-4-punkt-2"><article class="legalP" id="kapittel-1-foreslåttparagraf-4-punkt-2-ledd-1">Forskjellsbehandling på grunn av medlemskap i arbeidstakerorganisasjon er tillatt for så vidt gjelder lønns- og arbeidsvilkår i tariffavtaler.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-4-punkt-3"><article class="legalP" id="kapittel-1-foreslåttparagraf-4-punkt-3-ledd-1">Forskjellsbehandling på grunn av alder er tillatt dersom den har et saklig formål, og midlene som er valgt for å oppnå formålet er hensiktsmessige og nødvendige.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-4-punkt-4"><article class="legalP" id="kapittel-1-foreslåttparagraf-4-punkt-4-ledd-1">Arbeidsgiveren kan ved ansettelse innhente opplysninger om hvordan søkerne stiller seg til politiske, religiøse eller kulturelle spørsmål eller om de er medlemmer av lønnstakerorganisasjoner dersom slike opplysninger er begrunnet i stillingens karakter eller dersom det inngår i formålet for vedkommende arbeidsgivers virksomhet å fremme bestemte politiske, religiøse eller kulturelle syn og stillingen er av betydning for gjennomføringen av formålet. Tilsvarende skal gjelde opplysninger om søkerens eventuelle homofile legning eller homofile samlivsform. I tilfelle slike opplysninger vil bli krevet, må dette angis i utlysningen av stillingen.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-4-punkt-5"><article class="legalP" id="kapittel-1-foreslåttparagraf-4-punkt-5-ledd-1">Unntatt fra forbudet i § 54 B nr. 1 om forskjellsbehandling på grunn av homofil samlivsform skal være ansettelse i stillinger knyttet til religiøse trossamfunn, der det i utlysningen av stillingen er stilt særlige krav ut fra stillingens karakter eller formålet for vedkommende arbeidsgivers virksomhet.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-4-punkt-6"><article class="legalP" id="kapittel-1-foreslåttparagraf-4-punkt-6-ledd-1">Kongen kan gi nærmere regler om rekkevidden av unntaket i nr. 3.</article></article></li></ul></article><article class="futureLegalArticle" data-name="§54E" id="kapittel-1-foreslåttparagraf-5"><span class="futureLegalArticleHeader">§ 54 E. <span class="legalArticleTitle">Positiv særbehandling</span></span><article class="legalP" id="kapittel-1-foreslåttparagraf-5-ledd-1">Særbehandling som bidrar til å fremme likebehandling er ikke i strid med bestemmelsene i dette kapittel. Særbehandlingen skal opphøre når formålet med den er oppnådd.</article></article><article class="futureLegalArticle" data-name="§54F" id="kapittel-1-foreslåttparagraf-6"><span class="futureLegalArticleHeader">§ 54 F. <span class="legalArticleTitle">Tilrettelegging av arbeid for arbeidstakere med funksjonshemming</span></span><article class="legalP" id="kapittel-1-foreslåttparagraf-6-ledd-1">For å sikre likebehandling skal arbeidsgiver så langt det er mulig og rimelig tilrettelegge arbeidet for arbeidstakere med funksjonshemming. Arbeidsgiver plikter å iverksette tiltak slik at arbeidstakere med funksjonshemming kan få eller beholde arbeid, utføre og ha framgang i arbeidet og ha tilgang til opplæring og annen kompetanseutvikling, med mindre tiltakene innebærer en uforholdsmessig stor byrde.</article></article><article class="futureLegalArticle" data-name="§54G" id="kapittel-1-foreslåttparagraf-7"><span class="futureLegalArticleHeader">§ 54 G. <span class="legalArticleTitle">Forbud mot gjengjeldelser</span></span><article class="legalP" id="kapittel-1-foreslåttparagraf-7-ledd-1">Det er forbudt å gjøre bruk av gjengjeldelse overfor arbeidstaker som har fremmet klage eller på annen måte tatt opp sak om brudd på bestemmelsene i dette kapittel, eller som har gitt uttrykk for at slik sak kan bli fremmet. Forbudet gjelder ikke dersom arbeidstakeren opptrer grovt uaktsomt.</article></article><article class="futureLegalArticle" data-name="§54H" id="kapittel-1-foreslåttparagraf-8"><span class="futureLegalArticleHeader">§ 54 H. <span class="legalArticleTitle">Opplysningsplikt</span></span><article class="legalP" id="kapittel-1-foreslåttparagraf-8-ledd-1">Arbeidssøker som mener seg forbigått i strid med bestemmelsene i dette kapittel, kan kreve at arbeidsgiver skriftlig opplyser om hvilken utdanning, praksis og andre klart konstaterbare kvalifikasjoner for arbeidet den som ble ansatt har.</article></article><article class="futureLegalArticle" data-name="§54I" id="kapittel-1-foreslåttparagraf-9"><span class="futureLegalArticleHeader">§ 54 I. <span class="legalArticleTitle">Bevisbyrde</span></span><article class="legalP" id="kapittel-1-foreslåttparagraf-9-ledd-1">Dersom arbeidstaker eller arbeidssøker fremlegger opplysninger som gir grunn til å tro at det har funnet sted forskjellsbehandling, må arbeidsgiver sannsynliggjøre at det likevel ikke har funnet sted forskjellsbehandling i strid med dette kapittel.</article></article><article class="futureLegalArticle" data-name="§54J" id="kapittel-1-foreslåttparagraf-10"><span class="futureLegalArticleHeader">§ 54 J. <span class="legalArticleTitle">Virkninger av forskjellsbehandling/diskriminering</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-10-punkt-1"><article class="legalP" id="kapittel-1-foreslåttparagraf-10-punkt-1-ledd-1">Den som er blitt forskjellsbehandlet eller utsatt for gjengjeldelse i strid med bestemmelsene i dette kapittel, kan kreve oppreisning uten hensyn til arbeidsgivers skyld. Oppreisningen fastsettes til det beløp som retten finner rimelig under hensyn til partenes forhold og omstendighetene for øvrig.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-10-punkt-2"><article class="legalP" id="kapittel-1-foreslåttparagraf-10-punkt-2-ledd-1">Erstatning for økonomisk tap som følge av brudd på bestemmelsene i dette kapittel kan kreves etter de alminnelige regler.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-10-punkt-3"><article class="legalP" id="kapittel-1-foreslåttparagraf-10-punkt-3-ledd-1">Bestemmelser i tariffavtaler, arbeidsavtaler, reglementer, vedtekter mv., som er i strid med bestemmelsene i dette kapittel, er ugyldige.</article></article></li></ul></article><article class="futureLegalArticle" data-name="§54K" id="kapittel-1-foreslåttparagraf-11"><span class="futureLegalArticleHeader">§ 54 K. <span class="legalArticleTitle">Bruk av fullmektig</span></span><article class="legalP" id="kapittel-1-foreslåttparagraf-11-ledd-1">For bruk av fullmektig i saker etter dette kapittel som behandles av forvaltningen, gjelder forvaltningsloven § 12, med unntak av kravet til medlemskap i organisasjon som nevnt i § 12 annet ledd.</article></article> <article class="defaultP" margin-top="true">Nytt kapittel X B med § 54 L skal lyde:</article><span class="futuretitle" id="kapittel-1-foreslåttittel-2">Kap. X B Innmelding og deltakelse i organisasjoner mv.</span><article class="futureLegalArticle" data-name="§54L" id="kapittel-1-foreslåttparagraf-12"><span class="futureLegalArticleHeader">§ 54 L. <span class="legalArticleTitle">Forbud mot forskjellsbehandling/diskriminering</span></span><article class="legalP" id="kapittel-1-foreslåttparagraf-12-ledd-1">Kapittel X A gjelder tilsvarende for innmelding i og deltakelse i en arbeidstaker-, arbeidsgiver- eller yrkesorganisasjon. Dette gjelder også for fordeler som slike organisasjoner gir sine medlemmer.</article></article> <article class="defaultP" margin-top="true">§ 55 A oppheves.</article></section><section class="section" data-name="kapII" id="kapittel-2" data-lovdata-URL="LTI/lov/2004-03-26-15/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Lov 5. juni 1981 nr. 45 om tilsattes representasjon i offentlige virksomheters styrende organer oppheves.</article></section><section class="section" data-name="kapIII" id="kapittel-3" data-lovdata-URL="LTI/lov/2004-03-26-15/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven trer i kraft fra den tid Kongen bestemmer.</article></section></main></body></html>