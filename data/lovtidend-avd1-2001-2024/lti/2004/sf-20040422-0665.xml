<!DOCTYPE html><html lang="no"><head><title>Forskrift om hold av storfe.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-04-22-665</dd><dt class="dokid">DokumentID</dt><dd class="dokid">LTI/forskrift/2004-04-22-665</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 834</dd><dt class="dateInForce">I kraft fra</dt><dd class="dateInForce">2004-04-22</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-01-15-91</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§30</li><li>forskrift/1976-11-19-3371</li><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2004-04-30</dd><dt class="journalNumber">Journalnummer</dt><dd class="journalNumber">2004-0631</dd><dt class="titleShort">Korttittel</dt><dd class="titleShort">Forskrift om hold av storfe</dd><dt class="title">Tittel</dt><dd class="title">Forskrift om hold av storfe.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 22. april 2004 med hjemmel i lov 20. desember 1974 nr. 73 om dyrevern § 30, jf. delegeringsvedtak 19. november 1976 nr. 3371, og lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790. Jf. EØS-avtalen vedlegg I (direktiv 91/629/EØF, endret ved direktiv 97/2/EF, samt direktiv 97/182/EF).</dd><dt class="refid">RefID</dt><dd class="refid">forskrift/2004-04-22-665</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hold av storfe.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 4. Generelt</li><li>§ 5. Kompetanse</li><li>§ 6. Tamhet</li><li>§ 7. Bygning, rom m.m.</li><li>§ 8. Inngrep og medisinsk behandling</li><li>§ 9. Fiksering og prøvetaking</li><li>§ 10. Mosjon</li><li>§ 11. Tekniske innretninger</li><li>§ 12. Bruk av kutrener</li><li>§ 13. Klima</li><li>§ 14. Lys</li><li>§ 15. Støy</li><li>§ 16. Brannsikring</li></ul></li><li>Kapittel III. Tilsyn og stell<ul class="tocSubUl"><li>§ 17. Tilsyn og stell</li><li>§ 18. Sjuke og skadde dyr</li><li>§ 19. Klauvstell</li><li>§ 20. Renhold</li><li>§ 21. Fôr og vann</li></ul></li><li>Kapittel IV. Oppstalling<ul class="tocSubUl"><li>§ 22. Oppstalling</li><li>§ 23. Oppholdsplass for kalver (0-6 md.)</li><li>§ 24. Driftsformer med utegang/kaldfjøs</li></ul></li><li>Kapittel V. Administrative bestemmelser<ul class="tocSubUl"><li>§ 25. Innførsel av storfe fra land utenfor EU</li><li>§ 26. Godkjenning</li><li>§ 27. Tilsyn og vedtak</li><li>§ 28. Dispensasjon</li><li>§ 29. Straffebestemmelser</li><li>§ 30. Tvangsmulkt</li></ul></li><li>Kapittel VI. Ikrafttredelse og overgangsordninger<ul class="tocSubUl"><li>§ 31. Ikrafttredelse</li><li>§ 32. Overgangsordninger</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-04-22-665" id="dokument"><h1>Forskrift om hold av storfe.</h1><section class="section" data-name="kapI" id="kapittel-1" data-lovdata-URL="LTI/forskrift/2004-04-22-665/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2004-04-22-665/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å legge forholdene til rette for god helse og trivsel hos storfe, og sikre at det tas hensyn til dyras naturlige behov.</article></article><article class="legalArticle" data-lovdata-URL="LTI/forskrift/2004-04-22-665/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for alt oppdrett og hold av storfe.</article></article><article class="legalArticle" data-lovdata-URL="LTI/forskrift/2004-04-22-665/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3> <article class="defaultP" margin-top="true"><i>Fiksering:</i> avgrensning av bevegelsesmulighetene slik at dyra ikke kan snu seg, og/eller slik at de ikke kan utføre kroppspleie eller annen normal atferd.</article> <article class="defaultP" margin-top="true"><i>Gjødselrist:</i> perforert overdekking av gjødselfelt utenfor dyrenes normale liggested/fôringssted.</article> <article class="defaultP" margin-top="true"><i>Klima:</i> lufttemperatur, lufthastighet, luftfuktighet, strålingstemperatur og luftkvalitet.</article> <article class="defaultP" margin-top="true"><i>Luftegård:</i> et inngjerdet areal utendørs som tilfredsstiller krav til mosjon, men som ikke er beite.</article> <article class="defaultP" margin-top="true"><i>Utegang:</i> driftsformer der dyrenes aktivitets- og/eller fôringsområde er ute hele året.</article> <article class="defaultP" margin-top="true"><i>Kalv:</i> storfe opp til 6 måneders alder.</article> <article class="defaultP" margin-top="true"><i>Fritt areal</i>: det areal som ikke begrenses av fôringsautomater, bingeskiller eller annet teknisk utstyr.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2004-04-22-665/KAPITTEL_2"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/2004-04-22-665/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h3><article class="legalP" id="kapittel-2-paragraf-1-ledd-1">Ved hold av storfe skal det tas hensyn til dyras adferdsmessige og fysiologiske behov, og dyra skal beskyttes mot fare for unødig stress, smerte og lidelse. Avl skal fremme god funksjon og helse hos dyra.</article></article><article class="legalArticle" data-lovdata-URL="LTI/forskrift/2004-04-22-665/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kompetanse</span></h3><article class="legalP" id="kapittel-2-paragraf-2-ledd-1">Dyreeier og annet personell som steller og håndterer storfe, skal ha nødvendig kompetanse til å gjøre dette på en tilfredsstillende måte. Dyreeier har ansvar for at slik kompetanse foreligger.</article><article class="legalP" id="kapittel-2-paragraf-2-ledd-2">Dyreeier og annet personell som steller og håndterer storfe, skal gjennomføre et utdanningsopplegg godkjent av Mattilsynet.</article></article><article class="legalArticle" data-lovdata-URL="LTI/forskrift/2004-04-22-665/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tamhet</span></h3><article class="legalP" id="kapittel-2-paragraf-3-ledd-1">Storfe skal ha forsvarlig tamhetsgrad, og kalver skal vennes til mennesker fra tidlig alder.</article></article><article class="legalArticle" data-lovdata-URL="LTI/forskrift/2004-04-22-665/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bygning, rom m.m.</span></h3><article class="legalP" id="kapittel-2-paragraf-4-ledd-1">Driftsmåter skal legges til rette slik at de gir storfe gode muligheter for bevegelse, mosjon og normal atferd. Husdyrrom skal være utformet og innredet slik at dyra ikke påføres eller påfører seg selv skade.</article><article class="legalP" id="kapittel-2-paragraf-4-ledd-2">Inngangspartiet til husdyrrom skal være utstyrt med smittesluse for å motvirke smitteoverføring og sikre god hygiene. Det skal være egnet plass som sikrer at inn- og utlasting av dyr kan foregå på en dyrevernmessig og smittevernmessig sikker måte. I tilknytning til dyrerom skal det være innlagt kaldt og varmt vann. Inngang til/utgang fra husdyrrom skal ha egnet sted hvor personell kan skifte klær, vaske seg og rengjøre utstyr. Personell skal ha adgang til mjølkerom, fôrlager og servicerom uten å måtte gå gjennom dyrerommet eller gangareal hvor det ferdes dyr.</article><article class="legalP" id="kapittel-2-paragraf-4-ledd-3">Materialer som brukes i husdyrrom og innredning som storfe kommer i kontakt med, skal ikke være skadelige for dyra, og skal kunne rengjøres.</article><article class="legalP" id="kapittel-2-paragraf-4-ledd-4">Strømførende ledning skal ikke brukes som bingeskille eller på annen måte for å avgrense dyras oppholdsplass innendørs.</article><article class="legalP" id="kapittel-2-paragraf-4-ledd-5">Det skal ikke brukes tekniske løsninger for utgjødsling og gjødselhåndtering som utelukker bruk av tilstrekkelige mengder strø i husdyrrom. Det skal ikke være åpen forbindelse mellom gjødselkjeller og husdyrrom i nybygg.</article><article class="legalP" id="kapittel-2-paragraf-4-ledd-6">Fra denne forskrifts ikrafttreden er det ikke tillatt å bygge båsfjøs, eller å foreta omfattende restaurering av eksisterende båsfjøs for videre båsfjøsdrift. Alt storfe skal oppstalles i løsdrift fra 1. januar 2024. I særlige tilfeller kan det gis dispensasjon fra kravet i 2. pkt. om løsdrift for alt storfe, jf. § 28.</article></article><article class="legalArticle" data-lovdata-URL="LTI/forskrift/2004-04-22-665/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Inngrep og medisinsk behandling</span></h3><article class="legalP" id="kapittel-2-paragraf-5-ledd-1">Inngrep som skjer i annen hensikt enn å gi behandling eller å stille en diagnose, er forbudt.</article><article class="legalP" id="kapittel-2-paragraf-5-ledd-2">Bestemmelsen i første ledd er ikke til hinder for merking etter merkeforskriften gjennomføres. Nødvendig avhorning og kastrering utført av veterinær med bruk av bedøvelse er også tillatt. Langtidsvirkende smertebehandling fortrinnsvis gitt som injeksjon i forbindelse med det operative inngrepet, skal brukes. Det er ikke tillatt å avhorne storfe som er eldre enn 6 uker.</article></article><article class="legalArticle" data-lovdata-URL="LTI/forskrift/2004-04-22-665/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fiksering og prøvetaking</span></h3><article class="legalP" id="kapittel-2-paragraf-6-ledd-1">Det skal finnes innretninger som gjør det mulig å fiksere dyr ved veterinærbehandling, prøvetaking og lignende. Dette gjelder også ved utedrift. Det skal vederlagsfritt ytes nødvendig bistand ved inspeksjon og prøvetaking utført av tilsynsmyndigheten.</article></article><article class="legalArticle" data-lovdata-URL="LTI/forskrift/2004-04-22-665/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Mosjon</span></h3><article class="legalP" id="kapittel-2-paragraf-7-ledd-1">Storfe skal sikres mulighet for fri bevegelse og mosjon på beite i minimum 8 uker i løpet av sommerhalvåret. Dersom forholdene ligger til rette for det, kan mosjonskravet også oppfylles andre tider på året. Dersom storfe ikke kan slippes på beite, kan det nyttes luftegård. Luftegård skal være godkjent av Mattilsynet før den tas i bruk. Bestemmelsen om fri bevegelse og mosjon gjelder ikke for ukastrerte hanndyr eldre enn seks måneder. Frem til 1. januar 2013 gjelder ikke kravet for storfe som holdes i løsdrift.</article></article><article class="legalArticle" data-lovdata-URL="LTI/forskrift/2004-04-22-665/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tekniske innretninger</span></h3><article class="legalP" id="kapittel-2-paragraf-8-ledd-1">Tekniske innretninger som brukes i husdyrrommet, skal kontrolleres minst én gang daglig. Ved feil på tekniske innretninger, skal funksjoner som vedrører dyras velferd og hygieniske forhold innen rimelig tid kunne ivaretas ved alternative løsninger. Ved strømbrudd skal det finnes alternative løsninger som sikrer tilstrekkelig luftskifte.</article><article class="legalP" id="kapittel-2-paragraf-8-ledd-2">Mekaniske utluftingsanlegg skal være tilkoblet alarm som varsler om ventilasjonssvikt. Varslingen skal fungere også ved svikt i strømforsyningen. Alarmsystemet skal prøves jevnlig. Kravet til alarmsystem gjelder ikke dersom ventilasjonen er tilstrekkelig selv om det mekaniske anlegget svikter.</article></article><article class="legalArticle" data-lovdata-URL="LTI/forskrift/2004-04-22-665/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av kutrener</span></h3><article class="legalP" id="kapittel-2-paragraf-9-ledd-1">Det er ikke tillatt å bruke kutrener over andre dyr enn kyr i melkeproduksjon. Kutrener skal være godkjent jf. § 26.</article><article class="legalP" id="kapittel-2-paragraf-9-ledd-2">Kutreneren skal tilpasses individuelt slik at den ikke er til unødig plage for dyret. Kutreneren skal kontrolleres daglig, og skal kunne justeres uten å bruke verktøy. Det er ikke tillatt å bruke kutrener over sjuke og brunstige dyr, og i tiden omkring kalving. Kutrenerbommen skal monteres minimum 50 millimeter over ryggen til kua når den står og eter, og 0,6-0,8 meter bak båsfronten avhengig av type båsfront. Kutrener skal ikke stå tilkoblet strøm mer enn nødvendig for å lette renholdet.</article><article class="legalP" id="kapittel-2-paragraf-9-ledd-3">Ved nybygg skal det velges renholdsløsninger som medfører at bruk av kutrener blir overflødig.</article></article><article class="legalArticle" data-lovdata-URL="LTI/forskrift/2004-04-22-665/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klima</span></h3><article class="legalP" id="kapittel-2-paragraf-10-ledd-1">Klima i dyras omgivelser skal være tilpasset dyras alder, rase, kondisjon med mere. Dette gjelder både i isolerte og uisolerte husdyrrom. Temperatur og luftfuktighet skal reguleres slik at det er gunstig for dyras trivsel. Alle husdyrrom skal ha romvolum og ventilasjonssystemer som sikrer tilstrekkelig luftskifte og luftkvalitet.</article><article class="legalP" id="kapittel-2-paragraf-10-ledd-2">Gasser i uheldige konsentrasjoner skal ikke komme inn eller oppstå i rom hvor det er dyr. Støv og annen luftforurensning skal holdes på et lavest mulig nivå, og slik at det ikke gir vesentlig ubehag for dyra og/eller økt risiko for sjukdom. Fôr som avgir skadelige eller irriterende gasser skal ikke tas inn i husdyrrom eller gis til dyra.</article></article><article class="legalArticle" data-lovdata-URL="LTI/forskrift/2004-04-22-665/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Lys</span></h3><article class="legalP" id="kapittel-2-paragraf-11-ledd-1">Storfe holdt innendørs skal være sikret tilgang på dagslys tilsvarende utelyset mellom kl. 09 og kl. 17. Det skal også være mulighet for kunstig belysning. Dyra skal ikke utsettes for permanent kunstig lys. Lyskildene skal plasseres slik at de ikke er til ubehag for dyra. Svakt orienteringslys er tillatt som nattlys.</article></article><article class="legalArticle" data-lovdata-URL="LTI/forskrift/2004-04-22-665/§15" data-name="§15" id="kapittel-2-paragraf-12"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Støy</span></h3><article class="legalP" id="kapittel-2-paragraf-12-ledd-1">Storfe skal ikke utsettes for unødig støy. Støynivået skal være så lavt at det ikke på noe sted i dyrerommet er til ulempe for dyra. Varig støy på mer enn 65 dB (A) skal unngås.</article></article><article class="legalArticle" data-lovdata-URL="LTI/forskrift/2004-04-22-665/§16" data-name="§16" id="kapittel-2-paragraf-13"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Brannsikring</span></h3><article class="legalP" id="kapittel-2-paragraf-13-ledd-1">Ved valg av materialer, bygningenes konstruksjon og vedlikehold skal det tas hensyn til brannfare. Ventilasjonsanlegg skal være konstruert slik at det ikke sprer branngasser fra andre rom. Det skal være brannslanger eller et tilstrekkelig antall håndslukkeapparater i alle bygninger med storfe.</article><article class="legalP" id="kapittel-2-paragraf-13-ledd-2">Dyra skal lett kunne slippes ut i tilfelle brann eller andre nødsituasjoner. Plassering og utforming av ganger, dører mv. skal muliggjøre en rask evakuering av dyra.</article><article class="legalP" id="kapittel-2-paragraf-13-ledd-3">Alle driftsbygninger hvor det holdes flere enn 30 storfe skal ha et tilfredsstillende system for varsling av brann.</article><article class="legalP" id="kapittel-2-paragraf-13-ledd-4">Dyreholder skal sørge for at det gjennomføres faglig kontroll av det elektriske anlegget minimum hvert 3. år.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2004-04-22-665/KAPITTEL_3"><h2>Kapittel III. Tilsyn og stell</h2><article class="legalArticle" data-lovdata-URL="LTI/forskrift/2004-04-22-665/§17" data-name="§17" id="kapittel-3-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn og stell</span></h3><article class="legalP" id="kapittel-3-paragraf-1-ledd-1">Storfe som er oppstallet inne skal ha tilsyn minst to ganger daglig. Storfe holdt utendørs skal ha tilsyn minst én gang daglig. Dyr som er nyfødte, sjuke, skadet eller opptrer unormalt, skal ha tilsyn flere ganger daglig. Kravet om hyppigere tilsyn gjelder også for høyt drektige dyr, og særskilt i tiden omkring fødsel.</article><article class="legalP" id="kapittel-3-paragraf-1-ledd-2">Storfe skal gis godt og regelmessig stell, herunder holdes rene.</article></article><article class="legalArticle" data-lovdata-URL="LTI/forskrift/2004-04-22-665/§18" data-name="§18" id="kapittel-3-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Sjuke og skadde dyr</span></h3><article class="legalP" id="kapittel-3-paragraf-2-ledd-1">Sjuke og/eller skadde storfe skal straks behandles på forsvarlig måte. Dersom effekten av slik behandling uteblir, skal veterinær konsulteres. Når det er nødvendig, skal sjuke eller skadde dyr isoleres på egnet sted med tørr og myk liggeplass. Dersom det fører til unødig lidelse for dyret å leve videre, skal det avlives.</article></article><article class="legalArticle" data-lovdata-URL="LTI/forskrift/2004-04-22-665/§19" data-name="§19" id="kapittel-3-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Klauvstell</span></h3><article class="legalP" id="kapittel-3-paragraf-3-ledd-1">Dyrenes klauver skal undersøkes regelmessig og beskjæres ved behov.</article></article><article class="legalArticle" data-lovdata-URL="LTI/forskrift/2004-04-22-665/§20" data-name="§20" id="kapittel-3-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Renhold</span></h3><article class="legalP" id="kapittel-3-paragraf-4-ledd-1">Det skal være godt renhold i alle husdyrrom, og utgjødsling skal skje hver dag. Kravet om daglig utgjødsling gjelder ikke dyr som går på talle eller djupstrø. Strø skal brukes i nødvendig utstrekning for å holde dyra tørre og rene. Skrapeganger i løsdriftsfjøs skal skrapes etter behov, men minimum én gang pr. dag.</article><article class="legalP" id="kapittel-3-paragraf-4-ledd-2">Utgjødsling og lagring av gjødsel skal foregå på en hygienisk og helsemessig forsvarlig måte.</article></article><article class="legalArticle" data-lovdata-URL="LTI/forskrift/2004-04-22-665/§21" data-name="§21" id="kapittel-3-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fôr og vann</span></h3><article class="legalP" id="kapittel-3-paragraf-5-ledd-1">Fôret skal fremme god helse og velferd, herunder være tilpasset dyras alder, vekt og fysiologiske og atferdsmessige behov.</article><article class="legalP" id="kapittel-3-paragraf-5-ledd-2">Kalv skal fôres minst to ganger daglig.</article><article class="legalP" id="kapittel-3-paragraf-5-ledd-3">Kalv skal gis tilstrekkelig mengde råmelk så raskt som mulig, og senest innen 6 timer etter fødsel. Kalv skal gis nok grovfôr til å utvikle drøvtyggerfunksjonen. Det er ikke tillatt å fôre kalv på en slik måte at hemoglobinkonsentrasjonen faller under 4,5 mmol/liter blod. Kalv skal fôres med fiberrikt fôr senest fra 2 ukers alder, og dette skal økes jevnt fra minimum 50 gram tørrstoff til minimum 250 gram tørrstoff daglig ved 20 ukers alder. Kalv skal når den er sjuk eller det er varmt, ha fri tilgang på vann. Det er ikke tillatt å sette munnkurv eller annen innretning på kalv som hindrer kalvens naturlig atferd, herunder sugeatferd.</article><article class="legalP" id="kapittel-3-paragraf-5-ledd-4">Alle storfe skal kunne ete samtidig dersom de ikke har fri tilgang på fôr eller det nyttes individuell, datastyrt fôring. Ved datastyrt, individuell fôring, skal antall dyr pr. fôringsautomat være tilpasset dyras behov og produksjonsnivå.</article><article class="legalP" id="kapittel-3-paragraf-5-ledd-5">Storfe skal ha tilgang på tilstrekkelige mengder drikkevann av akseptabel bakteriologisk og kjemisk kvalitet.</article><article class="legalP" id="kapittel-3-paragraf-5-ledd-6">Automatiske innretninger for tildeling av fôr og vann skal kontrolleres daglig.</article><article class="legalP" id="kapittel-3-paragraf-5-ledd-7">Fôrings- og vanningsutsyr skal være utformet, montert og vedlikeholdt på slik måte at faren for forurensning av fôr og drikkevann reduseres til et minimum.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2004-04-22-665/KAPITTEL_4"><h2>Kapittel IV. Oppstalling</h2><article class="legalArticle" data-lovdata-URL="LTI/forskrift/2004-04-22-665/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Oppstalling</span></h3><article class="legalP" id="kapittel-4-paragraf-1-ledd-1">Storfe skal ha adgang til en bekvem, tørr, ren og trekkfri liggeplass. Dette gjelder ikke okser på bås hvor bakre halvdel av båsplassen kan ha drenerende gulv.</article><article class="legalP" id="kapittel-4-paragraf-1-ledd-2">Kyr skal ha tilgang på liggeplasser med mykt underlag og tett gulv. Dette gjelder også kviger som har mindre enn 2 måneder igjen til kalving.</article><article class="legalP" id="kapittel-4-paragraf-1-ledd-3">Bunnen av fôrkrybbe/fôrbrett skal være hevet i forhold til gulvnivået for å kunne gi dyra normal etestilling.</article><article class="legalP" id="kapittel-4-paragraf-1-ledd-4">Båsplass skal være utformet slik at dyra kan stå, ligge og reise/legge seg på normal måte. Båsplassen skal ha tilstrekkelig lengde og bredde slik at dyra kan ligge i båsen. Båsgulv skal ha jevn, ikke glatt overflate. I kortbås skal dyret kunne strekke hodet framover fôrbrettet både når det ligger og når det reiser seg. Krybbekanten skal ikke være for høy, og hodeåpningen skal være så bred at hodet kan passere uten vanskelighet.</article><article class="legalP" id="kapittel-4-paragraf-1-ledd-5">Gjødselrister skal ha jevn overflate og være godt sikret mot brudd. Rister med løse stenger skal straks skiftes ut eller utbedres.</article><article class="legalP" id="kapittel-4-paragraf-1-ledd-6">Det skal for oppbundne melkekyr være båsskiller mellom hvert eller annenhvert dyr.</article><article class="legalP" id="kapittel-4-paragraf-1-ledd-7">I nybygg for oppstalling av hunndyr skal alle binger ha liggebåser, eller liggeareal med tett gulv der alle dyra kan ligge samtidig. Spaltegulv skal ha en plan, ikke glatt overflate. Spalteåpningen skal være tilpasset dyras størrelse. Spaltebredden skal være like stor i hele plankens lengde. Spalteplanker med skader skal straks skiftes ut.</article><article class="legalP" id="kapittel-4-paragraf-1-ledd-8">I løsdriftsfjøs med liggebåser skal det være minst én liggebås pr. storfe i løsdriftsavdelingen. Liggebåsene skal ha tett gulv.</article><article class="legalP" id="kapittel-4-paragraf-1-ledd-9">I løsdriftsfjøs skal det for hvert påbegynt antall av 25 kyr være minst én binge til bruk ved fødsel, inseminering og ved behandling av sjuke dyr.</article></article><article class="legalArticle" data-lovdata-URL="LTI/forskrift/2004-04-22-665/§23" data-name="§23" id="kapittel-4-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Oppholdsplass for kalver (0-6 md.)</span></h3><article class="legalP" id="kapittel-4-paragraf-2-ledd-1">Oppstallingsforholdene skal gi kalven mulighet for å legge seg, ligge, reise seg og utføre kroppspleie på en naturlig måte.</article><article class="legalP" id="kapittel-4-paragraf-2-ledd-2">Kalv skal ha tørr og trekkfri oppholdsplass, og myk liggeplass med tett og varmeisolerende gulv. For kalv som holdes på tett golv, skal det brukes rikelig mengde strø, eventuelt talle. Gulv skal være utformet slik at dyra ikke kommer til skade. Gulvene skal være tilpasset dyras størrelse og vekt, og ha fast, jevn og stabil flate.</article><article class="legalP" id="kapittel-4-paragraf-2-ledd-3">Kalv skal ikke holdes bundet<i>.</i> Kalv skal ikke holdes i enkeltbinger etter åtte ukers alder såfremt det er andre kalver i tilnærmet samme alder i besetningen. Unntak gjelder hvis det foreligger en veterinærattest som sier at kalven må isoleres i egen binge. Kalver oppstallet i gruppe kan fikseres i perioder på maksimum 1/2 time i forbindelse med melkefôring.</article><article class="legalP" id="kapittel-4-paragraf-2-ledd-4">Bingeskiller i enkeltbinger skal ha åpninger som tillater kalvene å se og komme i berøring med andre dyr når de står oppreist. Bredden på enkeltbingen skal være minst lik mankehøyden på kalven i stående stilling, og lengden skal være minst kalvens lengde (fra nesespiss til bakre del av bekkenet (tuber ischii)) multiplisert med 1,1.</article><article class="legalP" id="kapittel-4-paragraf-2-ledd-5">Fellesbinge skal være minst så stor at alle kalvene kan ligge samtidig. Bingens frie areal skal være minst<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-2-ledd-5-punkt-1"><article class="legalP" id="kapittel-4-paragraf-2-ledd-5-punkt-1-ledd-1">1,5 m<sup>2</sup> pr. kalv under 150 kg levende vekt.</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-5-punkt-2"><article class="legalP" id="kapittel-4-paragraf-2-ledd-5-punkt-2-ledd-1">1,8 m<sup>2</sup> pr. kalv mellom 150 og 220 kg.</article></article></li><li data-li-identifier="-" data-name="-"><article class="listArticle" id="kapittel-4-paragraf-2-ledd-5-punkt-3"><article class="legalP" id="kapittel-4-paragraf-2-ledd-5-punkt-3-ledd-1">2,0 m<sup>2</sup> pr. kalv over 220 kg levende vekt.</article></article></li></ul></article><article class="legalP" id="kapittel-4-paragraf-2-ledd-6">Driftsformer som innebærer at kyr og kalver oppstalles i én og samme fellesbinge, skal inneholde et eget kalvegjemme med tett gulv på minst 0,7 m<sup>2</sup> pr. kalv, dog slik at samtlige kalver kan ligge samtidig.</article><article class="legalP" id="kapittel-4-paragraf-2-ledd-7">Materialer, innredning og utstyr som brukes i forbindelse med hold av kalv, skal holdes rene og kunne desinfiseres for å redusere smittebelastningen. Gjødsel og fôrrester skal fjernes slik at gassutvikling, insektsplage og forekomst av smågnagere holdes nede.</article></article><article class="legalArticle" data-lovdata-URL="LTI/forskrift/2004-04-22-665/§24" data-name="§24" id="kapittel-4-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Driftsformer med utegang/kaldfjøs</span></h3><article class="legalP" id="kapittel-4-paragraf-3-ledd-1">Ved driftsformer med utegang/kaldfjøs skal bestemmelsene i § 4, § 5, § 6, § 8, § 9, § 11, § 13, § 14, § 15, § 16, § 17, § 18, § 19, § 20 og § 21 være oppfylt.</article><article class="legalP" id="kapittel-4-paragraf-3-ledd-2">I tillegg gjelder følgende:</article><article class="legalP" id="kapittel-4-paragraf-3-ledd-3">Storfe som har sitt aktivitets- og/eller fôringsområde ute, skal ha tilgang til liggeplass som gir tilstrekkelig beskyttelse mot vind og nedbør. Minimumskravet for liggeområde er 3 tette vegger og tak, og mulighet for å tette den 4. veggen hvis været eller andre forhold tilsier det. Liggeplassen skal være dekket av halm eller lignende materiale som har liten varmeledningsevne og holder underlaget tørt. Liggeplassen skal være drenert, og den skal ikke ligge slik at vann kan renne inn fra områdene rundt.</article><article class="legalP" id="kapittel-4-paragraf-3-ledd-4">Driftsformer som innebærer at kyr og kalver oppstalles sammen, skal inneholde et eget kalvegjemme på den luneste plassen av liggeområdet og hvor voksne dyr ikke har tilgang.</article><article class="legalP" id="kapittel-4-paragraf-3-ledd-5">Det skal avsettes særskilt plass for dyr som trenger spesielt tilsyn. I den kalde årstiden skal egnet rom som kan varmes opp, og som er tørt, godt strødd, trekkfritt og med et varmeisolerende underlag være tilgjengelig for slike dyr, i rimelig nærhet til de andre dyra. Det skal være mulighet til å ta kyr inn i egne kalvings-/sjukebinger før kalving. Dette rom skal være tørt, godt strødd, trekkfritt og med varmeisolerende underlag.</article><article class="legalP" id="kapittel-4-paragraf-3-ledd-6">Grunnen under fôringsplasser og andre sterkt belastede områder, skal ha fast dekke. Permanent fôringsplass skal være overbygget. Utearealer og utmarksbeite som dyr bruker, skal være egnet til formålet, og skal kontrolleres jevnlig med henblikk på forhold som kan påføre dyra fare for skader og lidelser.</article><article class="legalP" id="kapittel-4-paragraf-3-ledd-7">Det skal være tilgang til et egnet sted hvor personell kan skifte klær, vaske seg og rengjøre utstyr. Det skal være innlagt varmt og kaldt vann.</article><article class="legalP" id="kapittel-4-paragraf-3-ledd-8">Kravene til oppstalling og husdyrrom gjelder ikke dyr på beite i vanlig beiteperiode.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2004-04-22-665/KAPITTEL_5"><h2>Kapittel V. Administrative bestemmelser</h2><article class="legalArticle" data-lovdata-URL="LTI/forskrift/2004-04-22-665/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Innførsel av storfe fra land utenfor EU</span></h3><article class="legalP" id="kapittel-5-paragraf-1-ledd-1">Storfe som innføres fra land utenfor EU skal følges av et sertifikat utstedt av offentlig myndighet hvor det dokumenteres at dyret har blitt håndtert og oppstallet i samsvar med forskriftens krav til hold av storfe.</article></article><article class="legalArticle" data-lovdata-URL="LTI/forskrift/2004-04-22-665/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Godkjenning</span></h3><article class="legalP" id="kapittel-5-paragraf-2-ledd-1">Serieproduserte kutrenere og kalvebinger skal være godkjent av Mattilsynet. Dato for godkjenningen og hva produktet er godkjent for, skal være angitt på hver enhet. Godkjenningsordningen kan utvides til å omfatte andre serieproduserte innredninger og andre serieproduserte tekniske innretninger med særlig betydning for sikkerhet og velferd for husdyra.</article><article class="legalP" id="kapittel-5-paragraf-2-ledd-2">Eier/bruker skal melde fra til Mattilsynet før igangsetting av nybygging eller ominnredning.</article><article class="legalP" id="kapittel-5-paragraf-2-ledd-3">Det skal ikke settes dyr inn i et nytt eller ominnredet husdyrrom før Mattilsynet har gitt godkjenning. Mattilsynet kan tillate at dyr settes inn hvor det er påvist mindre avvik fra forskriften, forutsatt at det gis pålegg om utbedring innen en gitt dato.</article></article><article class="legalArticle" data-lovdata-URL="LTI/forskrift/2004-04-22-665/§27" data-name="§27" id="kapittel-5-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Tilsyn og vedtak</span></h3><article class="legalP" id="kapittel-5-paragraf-3-ledd-1">Mattilsynet fører tilsyn og fatter vedtak etter denne forskriften.</article></article><article class="legalArticle" data-lovdata-URL="LTI/forskrift/2004-04-22-665/§28" data-name="§28" id="kapittel-5-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-4-ledd-1">Mattilsynet kan dispensere fra bestemmelsene i forskriften og sette vilkår for dispensasjonen. Ved dispensasjon fra § 7, 6. ledd 2. pkt. skal det stilles krav til lufting, mosjon, godt stell og god håndtering av dyra.</article><article class="legalP" id="kapittel-5-paragraf-4-ledd-2">Mattilsynet kan dispensere fra forbudet i § 8 mot avhorning av storfe eldre enn 6 uker.</article></article><article class="legalArticle" data-lovdata-URL="LTI/forskrift/2004-04-22-665/§29" data-name="§29" id="kapittel-5-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Straffebestemmelser</span></h3><article class="legalP" id="kapittel-5-paragraf-5-ledd-1">Overtredelser eller unnlatelse av å følge bestemmelser som er gitt i denne forskriften, er straffbart i henhold til lov 20. desember 1974 nr. 73 om dyrevern § 31 og lov 19. desember 2003 nr. 124 om matproduksjon og mattrygghet mv. (matloven) § 28.</article></article><article class="legalArticle" data-lovdata-URL="LTI/forskrift/2004-04-22-665/§30" data-name="§30" id="kapittel-5-paragraf-6"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-6-ledd-1">Dyrevernnemnda kan fastsette tvangsmulkt ved manglende etterlevelse av vedtak fattet av nemnda.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2004-04-22-665/KAPITTEL_6"><h2>Kapittel VI. Ikrafttredelse og overgangsordninger</h2><article class="legalArticle" data-lovdata-URL="LTI/forskrift/2004-04-22-665/§31" data-name="§31" id="kapittel-6-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft straks. Fra samme tid oppheves bestemmelsene om storfe i forskrift 15. januar 1996 nr. 91 om hold av storfe og svin.</article></article><article class="legalArticle" data-lovdata-URL="LTI/forskrift/2004-04-22-665/§32" data-name="§32" id="kapittel-6-paragraf-2"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Overgangsordninger</span></h3><article class="legalP" id="kapittel-6-paragraf-2-ledd-1">For husdyrrom som er i bruk til storfe ved denne forskriftens ikrafttreden, trer følgende bestemmelse i kraft fra 1. januar 2005:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">§ 23, 3. ledd om forbud mot binding av kalv. For kalver yngre enn 2 uker trer forbudet i kraft straks.</article></article></li></ul></article><article class="legalP" id="kapittel-6-paragraf-2-ledd-2">For husdyrrom som er i bruk til storfe ved denne forskriftens ikrafttreden, trer følgende bestemmelser i kraft fra 1. januar 2006:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-1"><article class="legalP" id="kapittel-6-paragraf-2-ledd-2-punkt-1-ledd-1">§ 7, 2. ledd om smittesluse og inn- og utlastingsplass, og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-2"><article class="legalP" id="kapittel-6-paragraf-2-ledd-2-punkt-2-ledd-1">§ 22, 2. ledd om liggeplasser med mykt underlag og tett gulv, og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-3"><article class="legalP" id="kapittel-6-paragraf-2-ledd-2-punkt-3-ledd-1">§ 22, 6. ledd om båsskiller og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-4"><article class="legalP" id="kapittel-6-paragraf-2-ledd-2-punkt-4-ledd-1">§ 23, 4. ledd 1. pkt. om krav til bingeskille for enkeltbinger og 5. ledd 2. pkt. om spesifikke arealkrav for fellesbinger.</article></article></li></ul></article><article class="legalP" id="kapittel-6-paragraf-2-ledd-3">For husdyrrom som er i bruk til storfe ved denne forskriftens ikrafttreden, trer følgende bestemmelse i kraft fra 1. januar 2007:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-3-punkt-1"><article class="legalP" id="kapittel-6-paragraf-2-ledd-3-punkt-1-ledd-1">§ 16, 3. ledd om brannsikring.</article></article></li></ul></article><article class="legalP" id="kapittel-6-paragraf-2-ledd-4">§ 5 annet ledd trer i kraft 1. januar 2009.</article><article class="legalP" id="kapittel-6-paragraf-2-ledd-5">For husdyrrom som er i bruk til storfe ved denne forskriftens ikrafttreden, trer følgende bestemmelse i kraft fra 1. januar 2013:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-5-punkt-1"><article class="legalP" id="kapittel-6-paragraf-2-ledd-5-punkt-1-ledd-1">§ 10 om mosjon for alt storfe, unntatt ukastrerte hanndyr over seks måneder.</article></article></li></ul></article><article class="legalP" id="kapittel-6-paragraf-2-ledd-6">For husdyrrom som er i bruk til storfe ved denne forskriftens ikrafttreden, trer følgende bestemmelse i kraft fra 1. januar 2024:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-6-punkt-1"><article class="legalP" id="kapittel-6-paragraf-2-ledd-6-punkt-1-ledd-1">§ 7, 6. ledd siste pkt. om løsdrift for alt storfe.</article></article></li></ul></article></article></section></main></body></html>