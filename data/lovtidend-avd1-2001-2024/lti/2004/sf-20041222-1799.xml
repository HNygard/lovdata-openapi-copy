<!DOCTYPE html><html lang="no"><head><title>Forskrift om tildeling, endring og bortfall av konsesjoner for oppdrett av andre arter enn laks, ørret og regnbueørret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-22-1799</dd><dt class="dokid">DokumentID</dt><dd class="dokid">LTI/forskrift/2004-12-22-1799</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 17 s 2566</dd><dt class="dateInForce">I kraft fra</dt><dd class="dateInForce">2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-07-11-547</li><li>forskrift/1990-07-11-548</li><li>forskrift/1985-12-20-2272</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-68/§3</li><li>lov/1985-06-14-68/§4</li><li>lov/1985-06-14-68/§5</li><li>lov/1985-06-14-68/§7</li><li>lov/1985-06-14-68/§8</li><li>lov/1985-06-14-68/§13</li></ul></dd><dt class="dateOfPublication">Kunngjort</dt><dd class="dateOfPublication">2005-01-05</dd><dt class="journalNumber">Journalnummer</dt><dd class="journalNumber">2004-1568</dd><dt class="titleShort">Korttittel</dt><dd class="titleShort">Forskrift om oppdrett av andre fiskearter</dd><dt class="title">Tittel</dt><dd class="title">Forskrift om tildeling, endring og bortfall av konsesjoner for oppdrett av andre arter enn laks, ørret og regnbueørret.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 22. desember 2004 med hjemmel i lov 14. juni 1985 nr. 68 om oppdrett av fisk, skalldyr m.v. § 3, § 4, § 5, § 7 og § 8, jf. § 13.</dd><dt class="refid">RefID</dt><dd class="refid">forskrift/2004-12-22-1799</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling, endring og bortfall av konsesjoner for oppdrett av andre arter enn laks, ørret og regnbueørret.<ul class="tocSubUl"><li>Kapittel 1. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Forskriftens virkeområde</li><li>§ 3. Definisjoner</li></ul></li><li>Kapittel 2. Tildeling og lokalisering av konsesjon mv.<ul class="tocSubUl"><li>§ 4. Krav om konsesjon for oppdrettsvirksomhet</li><li>§ 5. Særlig om tildeling av konsesjoner til oppdrett av mat- og stamfisk i ferskvann</li><li>§ 6. Krav til søker</li><li>§ 7. Krav til lokalitet</li><li>§ 8. Særlige krav til lokalitet for settefiskoppdrett av ferskvannsfisk</li><li>§ 9. Søknadsbehandling</li><li>§ 10. Krav til søknad</li></ul></li><li>Kapittel 3. Konsesjonsavgrensning<ul class="tocSubUl"><li>§ 11. Oppdrett av mat- og stamfisk i ferskvann</li><li>§ 12. Oppdrett av matfisk og stamfisk i sjøvann</li><li>§ 13. Oppdrett av bløtdyr, krepsdyr og pigghuder</li><li>§ 14. Omgjøring fra volum til konsesjons- og lokalitetsbiomasse</li></ul></li><li>Kapittel 4. Overføring av konsesjoner og endring i eierforhold<ul class="tocSubUl"><li>§ 15. Overføring av konsesjoner</li><li>§ 16. Endring i eierforhold</li><li>§ 17. Krav til søknad etter § 15 og melding etter § 16</li></ul></li><li>Kapittel 5. Administrative bestemmelser, tiltak og straff<ul class="tocSubUl"><li>§ 18. Tilbaketrekking av konsesjon ved passivitet</li><li>§ 19. Gebyr</li><li>§ 20. Tvangsmulkt, straff m.m.</li><li>§ 21. Dispensasjon</li></ul></li><li>Kapittel 6. Ikrafttredelse og opphevelse av andre forskrifter<ul class="tocSubUl"><li>§ 22. Ikrafttredelse og opphevelse av andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-22-1799" id="dokument"><h1>Forskrift om tildeling, endring og bortfall av konsesjoner for oppdrett av andre arter enn laks, ørret og regnbueørret.</h1><section class="section" data-name="kap1" id="kapittel-1" data-lovdata-URL="LTI/forskrift/2004-12-22-1799/KAPITTEL_1"><h2>Kapittel 1. Formål, virkeområde og definisjoner</h2><article class="legalArticle" data-lovdata-URL="LTI/forskrift/2004-12-22-1799/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal bidra til at oppdrett av andre fiskearter enn laks, ørret og regnbueørret samt oppdrett av bløtdyr, kreps og pigghuder kan få en bærekraftig utvikling og bli en lønnsom, konkurransedyktig og livskraftig kystnæring.</article></article><article class="legalArticle" data-lovdata-URL="LTI/forskrift/2004-12-22-1799/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk land- og sjøterritorium og Norges økonomiske sone.</article><article class="legalP" id="kapittel-1-paragraf-2-ledd-2">Forskriften gjelder tildeling, endring og opphør av konsesjoner for oppdrett av andre fiskearter enn laks, ørret og regnbueørret samt for oppdrett av bløtdyr, krepsdyr og pigghuder.</article></article><article class="legalArticle" data-lovdata-URL="LTI/forskrift/2004-12-22-1799/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Bløtdyr:</i> leddsnegler, snegler, muslinger, blekkspruter og sjøtenner.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Ferskvann:</i> vann med inntill 0,5 promille saltinnhold.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Konsesjonsbiomasse:</i> den maksimalt tillatte biomasse av levende fisk (målt i kg eller tonn) som tillates i konsesjonen til enhver tid.</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Krepsdyr:</i> alle krepsdyr, herunder hummer og krabbe.</article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Lokalitet:</i> geografisk avgrenset område enten på land eller i vann der det søkes om eller er gitt tillatelse til oppdrettsvirksomhet.</article></article></li><li data-li-identifier="6." data-name="6."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Lokalitetsbiomasse:</i> den maksimalt tillatte biomasse av levende fisk (målt i kg eller tonn) som tillates på lokaliteten til enhver tid.</article></article></li><li data-li-identifier="7." data-name="7."><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Matfisk:</i> fisk som produseres med sikte på slakting til konsum og som ikke kommer inn under definisjonen av settefisk eller stamfisk.</article></article></li><li data-li-identifier="8." data-name="8."><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Oppdrettsanlegg:</i> en eller flere installasjoner på en lokalitet med akvakulturvirksomhet, og tilhørende landbase.</article></article></li><li data-li-identifier="9." data-name="9."><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Oppdrettsvirksomhet:</i> produksjon av laks, ørret og regnbueørret med tilhørende aktiviteter. Med produksjon menes ethvert tiltak for å påvirke dyrets vekt, størrelse, antall, egenskaper eller kvalitet.</article></article></li><li data-li-identifier="10." data-name="10."><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>Pigghuder:</i> sjøliljer, sjøstjerner, slangestjerner, sjøpiggsvin og sjøpølser.</article></article></li><li data-li-identifier="11." data-name="11."><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>Settefisk:</i> rogn og yngel som oppdrettes med sikte på overføring til andre lokaliteter.</article></article></li><li data-li-identifier="12." data-name="12."><article class="listArticle" id="kapittel-1-paragraf-3-ledd-1-punkt-12"><article class="legalP" id="kapittel-1-paragraf-3-ledd-1-punkt-12-ledd-1"><i>Sjøvann:</i> vann med minst 0,5 promille saltinnhold.</article></article></li><li data-li-identifier="13." data-name="13."><article class="listArticle" id="kapittel-1-paragraf-3-ledd-1-punkt-13"><article class="legalP" id="kapittel-1-paragraf-3-ledd-1-punkt-13-ledd-1"><i>Stamfisk:</i> fisk som skal strykes eller reproduseres på annen måte.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2004-12-22-1799/KAPITTEL_2"><h2>Kapittel 2. Tildeling og lokalisering av konsesjon mv.</h2><article class="legalArticle" data-lovdata-URL="LTI/forskrift/2004-12-22-1799/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om konsesjon for oppdrettsvirksomhet</span></h3><article class="legalP" id="kapittel-2-paragraf-1-ledd-1">Ingen kan drive oppdrettsvirksomhet uten konsesjon.</article><article class="legalP" id="kapittel-2-paragraf-1-ledd-2">Konsesjon som gis i medhold av denne forskriften gjelder for:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">en bestemt art,</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">en bestemt lokalitet, og</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">enten klekking av rogn og produksjon av tidlige livsstadier ment for utsett eller oppdrett av fisk, krepsdyr, bløtdyr eller pigghuder til konsum.</article></article></li></ul></article></article><article class="legalArticle" data-lovdata-URL="LTI/forskrift/2004-12-22-1799/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Særlig om tildeling av konsesjoner til oppdrett av mat- og stamfisk i ferskvann</span></h3><article class="legalP" id="kapittel-2-paragraf-2-ledd-1">Fiskeridirektoratet eller den direktoratet gir myndighet, kan fastsette begrensninger i antall konsesjoner til oppdrett av matfisk og stamfisk i et vassdrag, eller foreta en fordeling mellom søkere innenfor en biomassegrense som blant annet av miljøhensyn er fastsatt som maksimum for et vassdrag.</article></article><article class="legalArticle" data-lovdata-URL="LTI/forskrift/2004-12-22-1799/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søker</span></h3><article class="legalP" id="kapittel-2-paragraf-3-ledd-1">Søker må dokumentere økonomisk evne til å gjennomføre prosjektet.</article><article class="legalP" id="kapittel-2-paragraf-3-ledd-2">For oppdrett av fisk må den ansvarlige for den daglige driften av den omsøkte oppdrettsvirksomheten ha akvakulturutdanning tilsvarende videregående kurs II-nivå (VK II), fagbrev i akvakultur eller minst 2 års praksis som ansvarlig for den daglige driften ved et fiskeoppdrettsanlegg.</article><article class="legalP" id="kapittel-2-paragraf-3-ledd-3">For oppdrett av bløtdyr, krepsdyr eller pigghuder må den ansvarlige for den daglige drift for den omsøkte oppdrettsvirksomhet ha akvakulturutdanning tilsvarende utdanning relatert til nevnte dyregrupper på videregående kurs I-nivå (VK I) eller minst 2 års praksis som ansvarlig for den daglige driften ved et oppdrettsanlegg.</article><article class="legalP" id="kapittel-2-paragraf-3-ledd-4">Kravene i første og andre ledd gjelder ikke for fiskere som er registrert på blad A eller B i fiskermanntallet og tilvirkere som oppbevarer villfanget fisk som ledd i oppdrettsvirksomhet av midlertidig eller sporadisk karakter.</article></article><article class="legalArticle" data-lovdata-URL="LTI/forskrift/2004-12-22-1799/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til lokalitet</span></h3><article class="legalP" id="kapittel-2-paragraf-4-ledd-1">Konsesjon til å drive på en lokalitet skal ikke gis dersom:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">oppdrettsvirksomheten vil volde fare for utbredelse av sykdom på fisk, bløtdyr, krepsdyr eller pigghuder,</article></article></li><li data-li-identifier="2." data-name="2."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">oppdrettsvirksomheten vil volde fare for forurensning,</article></article></li><li data-li-identifier="3." data-name="3."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">oppdrettsvirksomheten har en klart uheldig plassering i forhold til det omkringliggende miljø, hensynet til folkehelsen, lovlig ferdsel eller annen utnytting av området, eller</article></article></li><li data-li-identifier="4." data-name="4."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">den privatrettslige hjemmel for å etablere anlegget utvilsomt mangler.</article></article></li></ul></article><article class="legalP" id="kapittel-2-paragraf-4-ledd-2">Ved vurderingen etter første ledd nr. 3 skal det blant annet legges vekt på om oppdrettsvirksomheten i vesentlig grad antas å medføre skade eller ulempe på natur eller fritidsinteresser. Det skal videre tas hensyn til kommunale og fylkeskommunale godkjente planer for annen bruk av området eller vassdraget.</article><article class="legalP" id="kapittel-2-paragraf-4-ledd-3">Ved vurderingen av søknad om konsesjon til å drive på ferskvannslokaliteter, herunder lokaliteter for settefiskoppdrett, skal det også legges vekt på om virksomheten representerer fare for viktige bestander av lakse- og innlandsfisk, samt om den omsøkte lokaliteten vil medføre hindringer for annen oppdrettsvirksomhet.</article></article><article class="legalArticle" data-lovdata-URL="LTI/forskrift/2004-12-22-1799/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Særlige krav til lokalitet for settefiskoppdrett av ferskvannsfisk</span></h3><article class="legalP" id="kapittel-2-paragraf-5-ledd-1">Konsesjon til å drive settefiskoppdrett av ferskvannsfisk skal ikke gis:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">til oppdrett på merdbasert ferskvannslokalitet, eller</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">dersom søker ikke har sannsynliggjort at virksomheten har tilgang til tilstrekkelige mengder vann av en kvalitet som sikrer fiskene gode levevilkår, herunder tilstrekkelig vanngjennomstrømning.</article></article></li></ul></article></article><article class="legalArticle" data-lovdata-URL="LTI/forskrift/2004-12-22-1799/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsbehandling</span></h3><article class="legalP" id="kapittel-2-paragraf-6-ledd-1">Søknad etter denne forskrift utfylles på fastsatt skjema, og sendes Fiskeridirektoratets regionkontor i den region det søkes om lokalisering.</article><article class="legalP" id="kapittel-2-paragraf-6-ledd-2">Gjelder søknaden oppdrett av ferskvannsarter i fylkene Hedmark, Oppland, Buskerud, Telemark, Vestfold, Østfold, Oslo eller Akershus, der anlegg skal ha inntak og utslipp til ferskvann, skal søknaden sendes til fylkesmannen i det fylket det søkes om lokalisering.</article><article class="legalP" id="kapittel-2-paragraf-6-ledd-3">Etter at regionkontoret eller fylkesmannen har sendt søknad om konsesjon til den kommune det søkes om lokalisering i, skal søker etter anvisning fra kommunen sørge for at søknaden legges ut til offentlig ettersyn, og at dette kunngjøres i Norsk Lysningsblad og i to aviser som er vanlig lest på stedet.</article><article class="legalP" id="kapittel-2-paragraf-6-ledd-4">Søknad etter § 15 og melding etter § 16 sendes Fiskeridirektoratet. Det samme gjelder søknad om dispensasjon etter § 21.</article></article><article class="legalArticle" data-lovdata-URL="LTI/forskrift/2004-12-22-1799/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til søknad</span></h3><article class="legalP" id="kapittel-2-paragraf-7-ledd-1">Søknaden skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">investerings- og finansieringsplan, samt likviditetsbudsjett, driftsbudsjett og resultatbudsjett for en 2-årsperiode. I de tilfeller der lånefinansiering er nødvendig bør slikt tilsagn vedlegges,</article></article></li><li data-li-identifier="2." data-name="2."><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">dokumentasjon av de akvakulturfaglige kvalifikasjonene til den ansvarlige for den daglige drift,</article></article></li><li data-li-identifier="3." data-name="3."><article class="listArticle" id="kapittel-2-paragraf-7-ledd-1-punkt-3"><article class="legalP" id="kapittel-2-paragraf-7-ledd-1-punkt-3-ledd-1">opplysninger om søkers eierform; hvorvidt søker er fysisk eller juridisk person, og eventuelt angivelse av deltakere og deres eierandeler, eventuelt med utskrift av aksjebok, jf. aksjeloven § 4-5 til § 4-7. For juridisk person må stiftelsesdokument fremgå, jf. aksjeloven § 2-9,</article></article></li><li data-li-identifier="4." data-name="4."><article class="listArticle" id="kapittel-2-paragraf-7-ledd-1-punkt-4"><article class="legalP" id="kapittel-2-paragraf-7-ledd-1-punkt-4-ledd-1">dokumentasjon på betalt gebyr etter forskrift 21. desember 2001 nr. 1597 om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet,</article></article></li><li data-li-identifier="5." data-name="5."><article class="listArticle" id="kapittel-2-paragraf-7-ledd-1-punkt-5"><article class="legalP" id="kapittel-2-paragraf-7-ledd-1-punkt-5-ledd-1">opplysninger om strømmålinger på lokaliteten,</article></article></li><li data-li-identifier="6." data-name="6."><article class="listArticle" id="kapittel-2-paragraf-7-ledd-1-punkt-6"><article class="legalP" id="kapittel-2-paragraf-7-ledd-1-punkt-6-ledd-1">kartdokumentasjon som angitt i NS 9410 – Miljøovervåking av marine matfiskanlegg – eller tilsvarende internasjonal standard/anerkjent norm, og</article></article></li><li data-li-identifier="7." data-name="7."><article class="listArticle" id="kapittel-2-paragraf-7-ledd-1-punkt-7"><article class="legalP" id="kapittel-2-paragraf-7-ledd-1-punkt-7-ledd-1">resultatene fra en miljøundersøkelse i form av en trendovervåking av bunnforholdene på lokaliteten (i NS 9410 kalt B-undersøkelse) gjort i henhold til NS 9410 eller tilsvarende internasjonal standard/anerkjent norm.</article></article></li></ul></article><article class="legalP" id="kapittel-2-paragraf-7-ledd-2">Første ledd nr. 6 og 7 gjelder bare ved søknad om oppdrett av fisk på lokalitet i sjøvann.</article><article class="legalP" id="kapittel-2-paragraf-7-ledd-3">Ved søknad som nevnt i § 6 fjerde ledd gjelder kun første ledd nr. 3.</article><article class="legalP" id="kapittel-2-paragraf-7-ledd-4">Miljøundersøkelsen etter første ledd nr. 7 skal gjøres av kompetent organ. Et kompetent organ skal dokumentere relevant faglig kompetanse for oppdragsgiver og være uavhengig oppdragsgiver.</article><article class="legalP" id="kapittel-2-paragraf-7-ledd-5">På lokaliteter hvor miljøundersøkelse etter første ledd nr. 7 vanskelig lar seg gjennomføre etter NS 9410 eller tilsvarende internasjonal standard/anerkjent norm på grunn av dybdeforhold eller lokalitet med stein- eller fjellbunn, kan Fiskeridirektoratets regionkontor i samråd med Fylkesmannen fatte vedtak om alternativ miljøundersøkelse.</article><article class="legalP" id="kapittel-2-paragraf-7-ledd-6">Dersom anleggets størrelse, beliggenhet eller andre forurensningsmessige forhold tilsier det, kan Fiskeridirektoratets regionkontor i samråd med Fylkesmannen kreve undersøkelse av bunntilstanden på lokaliteten (nærsonen) og utover i resipienten (fjernsonen) (i NS 9410 kalt C-undersøkelse) i henhold til NS 9410 jf. 9423 eller tilsvarende internasjonal standard/anerkjent norm. Slik undersøkelse skal utføres av et organ som er akkreditert for å utføre oppgaven.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2004-12-22-1799/KAPITTEL_3"><h2>Kapittel 3. Konsesjonsavgrensning</h2><article class="legalArticle" data-lovdata-URL="LTI/forskrift/2004-12-22-1799/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Oppdrett av mat- og stamfisk i ferskvann</span></h3><article class="legalP" id="kapittel-3-paragraf-1-ledd-1">Konsesjon til oppdrett av matfisk og stamfisk i ferskvann avgrenses til en konsesjonsbiomasse på inntil 325 tonn.</article></article><article class="legalArticle" data-lovdata-URL="LTI/forskrift/2004-12-22-1799/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Oppdrett av matfisk og stamfisk i sjøvann</span></h3><article class="legalP" id="kapittel-3-paragraf-2-ledd-1">Konsesjon for oppdrett av matfisk og stamfisk i sjøvann avgrenses til en konsesjonsbiomasse fastsatt i det enkelte tilfelle, med mindre annet er fastsatt i andre eller tredje ledd.</article><article class="legalP" id="kapittel-3-paragraf-2-ledd-2">Konsesjon til matfiskoppdrett med merdteknologi avgrenses til en konsesjonsbiomasse på inntil 780 tonn.</article><article class="legalP" id="kapittel-3-paragraf-2-ledd-3">For oppdrettsvirksomhet som nevnt i § 6 fjerde ledd er størrelsen avgrenset til 65 tonn konsesjonsbiomasse og tillatelse skal kun gis for bruk i et avgrenset tidsrom i løpet av året.</article></article><article class="legalArticle" data-lovdata-URL="LTI/forskrift/2004-12-22-1799/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Oppdrett av bløtdyr, krepsdyr og pigghuder</span></h3><article class="legalP" id="kapittel-3-paragraf-3-ledd-1">Konsesjonsavgrensningen for oppdrett av bløtdyr, krepsdyr og pigghuder fastsettes i det enkelte tilfellet.</article></article><article class="legalArticle" data-lovdata-URL="LTI/forskrift/2004-12-22-1799/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Omgjøring fra volum til konsesjons- og lokalitetsbiomasse</span></h3><article class="legalP" id="kapittel-3-paragraf-4-ledd-1">Konsesjon gitt før 1. januar 2005 avgrenset i konsesjonsvolum, omgjøres til konsesjoner avgrenset i konsesjonsbiomasse.</article><article class="legalP" id="kapittel-3-paragraf-4-ledd-2">Klarering av lokalitet gitt før 1. januar 2005 avgrenset i volum, omgjøres til klarering avgrenset i lokalitetsbiomasse.</article><article class="legalP" id="kapittel-3-paragraf-4-ledd-3">Hver 1 m<sup>3</sup> tillatt volum omgjøres til 65 kg maksimalt tillatt biomasse.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2004-12-22-1799/KAPITTEL_4"><h2>Kapittel 4. Overføring av konsesjoner og endring i eierforhold</h2><article class="legalArticle" data-lovdata-URL="LTI/forskrift/2004-12-22-1799/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Overføring av konsesjoner</span></h3><article class="legalP" id="kapittel-4-paragraf-1-ledd-1">Det må søkes om tillatelse fra Fiskeridirektoratet dersom konsesjonen ønskes overdratt til en annen enn den eller de konsesjonen er gitt til. Tillatelse kan ikke gis dersom dette vil stride mot reglene for tildeling i denne forskriften.</article></article><article class="legalArticle" data-lovdata-URL="LTI/forskrift/2004-12-22-1799/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Endring i eierforhold</span></h3><article class="legalP" id="kapittel-4-paragraf-2-ledd-1">Ved endring av eierforhold i juridiske personer som har konsesjon etter denne forskriften, skal innehaver av konsesjonen sende melding til Fiskeridirektoratet om fordelingen av eierandelene etter endringen.</article><article class="legalP" id="kapittel-4-paragraf-2-ledd-2">Melding etter første ledd skal sendes innen 30 dager etter inngåelse av avtale om eiermessige endringer. Ved tvangssalg regnes fristen fra stadfestelsen av budet. Ved annen form for overdragelse regnes fristen fra ervervstidspunktet.</article></article><article class="legalArticle" data-lovdata-URL="LTI/forskrift/2004-12-22-1799/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Krav til søknad etter § 15 og melding etter § 16</span></h3><article class="legalP" id="kapittel-4-paragraf-3-ledd-1">En søknad etter § 15 og melding etter § 16 skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">organisasjonsnummer eller personnummer for konsesjonsinnehaver og den konsesjonen søkes overdratt til eller den eierandeler overdras til,</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">opplysninger om fordeling av eierandeler etter endringene, og</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">opplysninger om den ansvarlige for den daglige driftens kvalifikasjoner innen akvakultur, dersom dette forhold endres.</article></article></li></ul></article><article class="legalP" id="kapittel-4-paragraf-3-ledd-2">I tillegg skal en søknad etter § 15 inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">bekreftelse fra pantekreditorer som viser at de er gjort kjent med at konsesjonen søkes overdratt i samsvar med søknaden,</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">bekreftelse på at det foreligger nødvendige grunn- og vannrettigheter ved overdraging av konsesjon til oppdrett av settefisk, og</article></article></li><li data-li-identifier="3." data-name="3."><article class="listArticle" id="kapittel-4-paragraf-3-ledd-2-punkt-3"><article class="legalP" id="kapittel-4-paragraf-3-ledd-2-punkt-3-ledd-1">firmaattest for begge parter.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2004-12-22-1799/KAPITTEL_5"><h2>Kapittel 5. Administrative bestemmelser, tiltak og straff</h2><article class="legalArticle" data-lovdata-URL="LTI/forskrift/2004-12-22-1799/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tilbaketrekking av konsesjon ved passivitet</span></h3><article class="legalP" id="kapittel-5-paragraf-1-ledd-1">Konsesjonen kan trekkes tilbake dersom konsesjonsinnehaver innen to år etter utstedelse av konsesjonsdokument ikke har etablert virksomhet med mer enn 1/3 av tillatt konsesjonsstørrelse. Det samme gjelder dersom konsesjonsinnehaver ikke har hatt virksomhet som overstiger 1/3 av tillatt konsesjonsstørrelse i en periode på to år.</article><article class="legalP" id="kapittel-5-paragraf-1-ledd-2">Unntatt er konsesjon som ikke er blitt benyttet i to år på grunn av pålagt brakklegging av oppdrettsanlegget. Denne kan trekkes tilbake dersom den ikke skal drives i henhold til godkjent driftsplan etter denne to-årsperioden.</article><article class="legalP" id="kapittel-5-paragraf-1-ledd-3">Overdragelse av konsesjon eller overdragelse av tilsagn om konsesjon medfører ikke fristavbrudd etter denne paragrafen.</article></article><article class="legalArticle" data-lovdata-URL="LTI/forskrift/2004-12-22-1799/§19" data-name="§19" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Gebyr</span></h3><article class="legalP" id="kapittel-5-paragraf-2-ledd-1">For behandling av søknader etter denne forskriften betales det gebyr i den grad dette følger av forskrift 21. desember 2001 nr. 1597 om innkreving av gebyrer til statskassen for offentlige oppgaver i forbindelse med oppdretts- og havbeitevirksomhet § 2.</article></article><article class="legalArticle" data-lovdata-URL="LTI/forskrift/2004-12-22-1799/§20" data-name="§20" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tvangsmulkt, straff m.m.</span></h3><article class="legalP" id="kapittel-5-paragraf-3-ledd-1">Ved overtredelse av bestemmelser i denne forskrift gjelder forskrift 12. juli 1989 nr. 551 om tvangsmidler etter kapittel IV i lov om oppdrett av fisk, skalldyr m.v.</article><article class="legalP" id="kapittel-5-paragraf-3-ledd-2">Overtredelse av bestemmelser gitt i denne forskrift kan videre føre til straffansvar og tilbaketrekking av tillatelse, jf. lov 14. juni 1985 nr. 68 om oppdrett av fisk, skalldyr m.v. § 24 og § 25.</article></article><article class="legalArticle" data-lovdata-URL="LTI/forskrift/2004-12-22-1799/§21" data-name="§21" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-4-ledd-1">Fiskeridirektoratet kan i særlige tilfelle dispensere fra bestemmelsene i denne forskriften.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2004-12-22-1799/KAPITTEL_6"><h2>Kapittel 6. Ikrafttredelse og opphevelse av andre forskrifter</h2><article class="legalArticle" data-lovdata-URL="LTI/forskrift/2004-12-22-1799/§22" data-name="§22" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse og opphevelse av andre forskrifter</span></h3><article class="legalP" id="kapittel-6-paragraf-1-ledd-1">Denne forskrift trer i kraft 1. januar 2005.</article><article class="legalP" id="kapittel-6-paragraf-1-ledd-2">Fra samme tid oppheves følgende forskrifter:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-1-ledd-2-punkt-1"><article class="legalP" id="kapittel-6-paragraf-1-ledd-2-punkt-1-ledd-1">forskrift 11. juli 1990 nr. 547 om oppdrett av skalldyr</article></article></li><li data-li-identifier="-" data-name="-"><article class="listArticle" id="kapittel-6-paragraf-1-ledd-2-punkt-2"><article class="legalP" id="kapittel-6-paragraf-1-ledd-2-punkt-2-ledd-1">forskrift 11. juli 1990 nr. 548 om oppdrett av andre fiskearter enn laks, ørret og regnbueørret i saltvann</article></article></li><li data-li-identifier="-" data-name="-"><article class="listArticle" id="kapittel-6-paragraf-1-ledd-2-punkt-3"><article class="legalP" id="kapittel-6-paragraf-1-ledd-2-punkt-3-ledd-1">forskrift 20. desember 1985 nr. 2272 om oppdrett av fisk på ferskvannslokalitet.</article></article></li></ul></article></article></section></main></body></html>