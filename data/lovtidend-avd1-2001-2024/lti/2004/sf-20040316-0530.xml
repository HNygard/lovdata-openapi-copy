<!DOCTYPE html><html lang="no"><head><title>Forskrift om endring i forskrift om taksering og erstatning av naturskader.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-03-16-530</dd><dt class="dokid">DokumentID</dt><dd class="dokid">LTI/forskrift/2004-03-16-530</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 5 s 725</dd><dt class="dateInForce">I kraft fra</dt><dd class="dateInForce">2004-03-16</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-06-02-515</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-03-25-7/§10</li><li>lov/1994-03-25-7/§11</li><li>forskrift/1995-06-02-516</li></ul></dd><dt class="dateOfPublication">Kunngjort</dt><dd class="dateOfPublication">2004-03-19</dd><dt class="journalNumber">Journalnummer</dt><dd class="journalNumber">2004-0518</dd><dt class="titleShort">Korttittel</dt><dd class="titleShort">Endr. i forskrift om taksering av naturskader</dd><dt class="title">Tittel</dt><dd class="title">Forskrift om endring i forskrift om taksering og erstatning av naturskader.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 16. mars 2004 med hjemmel i lov 25. mars 1994 nr. 7 om sikring mot og erstatning for naturskader (naturskadeloven) § 10 siste ledd og § 11 andre ledd og delegeringsvedtak 2. juni 1995 nr. 516.</dd><dt class="refid">RefID</dt><dd class="refid">forskrift/2004-03-16-530</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om taksering og erstatning av naturskader.<ul class="tocSubUl"><li>I<ul class="tocSubUl"><li>§ 8. Generelt</li><li>§ 9. Taksering av stormskade på tømmerskog</li><li>§ 10. Taksering av stormskade på ungskog</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-03-16-530" id="dokument"><h1>Forskrift om endring i forskrift om taksering og erstatning av naturskader.</h1><section class="section" data-name="kapI" id="kapittel-1" data-lovdata-URL="LTI/forskrift/2004-03-16-530/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 2. juni 1995 nr. 515 om taksering og erstatning av naturskader gjøres følgende endringer:</article> <article class="defaultP" margin-top="true">§ 8, § 9 og § 10 skal lyde:</article><article class="futureLegalArticle" data-name="§8" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Generelt</span></span><article class="legalP" id="kapittel-1-foreslåttparagraf-1-ledd-1">Dersom ikke styret for Statens naturskadefond bestemmer noe annet, skal taksten gjennomføres og behandles etter reglene for lensmannsskjønn, jf. naturskadelovens § 8 og § 9. Takststyrer må sørge for at det oppnevnes minst én takstmann med fagkompetanse i skogbruk.</article><article class="legalP" id="kapittel-1-foreslåttparagraf-1-ledd-2">Erstatning for stormskade på skog er begrenset til skade på skogsvirke på rot. Skade på skog takseres til differansen mellom trærnes verdi før og etter at skaden er skjedd. Trærnes verdi før skaden settes til enten deres realisasjonsverdi på tidspunktet før skaden, eller deres venteverdi på dette tidspunkt. Ved skade på eldre ungskog skal både tapt venteverdi minus realisasjonsverdien samt verdiforringelsen på grunn av redusert kvalitet registreres.</article><article class="legalP" id="kapittel-1-foreslåttparagraf-1-ledd-3">Verdien etter skaden settes til summen av venteverdien av de trærne som fremdeles er utviklingsdyktige, og realisasjonsverdien av trær som er mer eller mindre skadet.</article><article class="legalP" id="kapittel-1-foreslåttparagraf-1-ledd-4">Taksten skal angi venteverditap, verdiforringelsen på virket på grunn av redusert kvalitet og mindre salgbart kvantum, økte driftskostnader og eventuelle andre merkostnader som følge av stormskaden.</article><article class="legalP" id="kapittel-1-foreslåttparagraf-1-ledd-5">Det er skadeomfanget på skadetidspunktet som utgjør grunnlaget for erstatning. Det er bare skadeareal på minst 2 dekar som skal takseres.</article><article class="legalP" id="kapittel-1-foreslåttparagraf-1-ledd-6">Styret for Statens naturskadefond kan fastsette nærmere retningslinjer for takseringen etter dette kapittel.</article></article><article class="futureLegalArticle" data-name="§9" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Taksering av stormskade på tømmerskog</span></span><article class="legalP" id="kapittel-1-foreslåttparagraf-2-ledd-1">Takstnemnda skal fastsette verdien av det nyttbare og totaløkonomisk drivverdige kvantum som er skadet på eiendommen, jf. likevel § 8 femte ledd siste punktum, og deretter gjøre fradrag for verdien av et kvantum tilsvarende 2 års beregnet produksjonsnivå på skadelidtes samlede skogeiendom i kommunen.</article><article class="legalP" id="kapittel-1-foreslåttparagraf-2-ledd-2">Det beregnede produksjonsnivå beregnes etter følgende tabell: <table><tbody><tr><td data-text-align="left" data-vertical-align="top">Bonitet</td><td data-text-align="center" data-vertical-align="top">H26-23</td><td data-text-align="center" data-vertical-align="top">H20-17</td><td data-text-align="center" data-vertical-align="top">H14-11</td><td data-text-align="center" data-vertical-align="top">H8-6</td></tr><tr><td data-text-align="left" data-vertical-align="top">Nyttbart beregnet produksjonsnivå (m<sup>3</sup> /dekar/år)</td><td data-text-align="center" data-vertical-align="top">0,7</td><td data-text-align="center" data-vertical-align="top">0,4</td><td data-text-align="center" data-vertical-align="top">0,25</td><td data-text-align="center" data-vertical-align="top">0,08</td></tr></tbody></table></article><article class="legalP" id="kapittel-1-foreslåttparagraf-2-ledd-3">Fradrag for verdien av 2 års beregnet produksjonsnivå skal gjøres selv om den skadelidte ikke har tegnet privat tømmerskogforsikring mot stormskade.</article></article><article class="futureLegalArticle" data-name="§10" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Taksering av stormskade på ungskog</span></span><article class="legalP" id="kapittel-1-foreslåttparagraf-3-ledd-1">Stormskade på ungskog vurderes med utgangspunkt i venteverditapet på den skadde skogen. Venteverditapet er beregnet tap av framtidig inntekt minus virkets realisasjonsverdi. Venteverditapet skal beregnes ut fra en rentefot på 4% p.a.</article><article class="legalP" id="kapittel-1-foreslåttparagraf-3-ledd-2">Det er bare skade på areal på minst 2 dekar som skal takseres. I erstatningsgrunnlaget skal bare verdien av det kvantum som går ut over verdien av 2 års beregnet produksjonsnivå før skade inngå. Denne begrensning gjelder samlet for skade på tømmerskog og ungskog. Dersom hele skogeiendommen består av ungskog uten drivverdige dimensjoner, vil den nyttbare tilveksten være 0.</article><article class="legalP" id="kapittel-1-foreslåttparagraf-3-ledd-3">Skadene må være så omfattende at antall gjenstående utviklingsdyktige trær er så lavt at venteverdien etter skade er mindre enn 60% av venteverdien før skade.</article></article> <article class="defaultP" margin-top="true">§ 12 skal lyde:</article><article class="legalP" id="kapittel-1-ledd-2">Takst skal bare holdes dersom skadelidte kan dokumentere at skogoppsynet finner at opprydding er ønskelig, jf. skogbruksloven. Skader på areal mindre enn 2 dekar skal ikke takseres. Taksten skal settes til de kostnader opprydding av arealet medfører.</article> <article class="defaultP" margin-top="true">§ 14 skal lyde:</article><article class="legalP" id="kapittel-1-ledd-3">Ved naturskadehendelser som søkes erstattet av Statens naturskadefond er det en egenandel på 10.000 kr. Beløpet trekkes fra skadetaksten før Naturskadefondet fastsetter beregningsgrunnlaget for erstatningen etter reglene i naturskadeloven. Skaden erstattes med 85% av beregningsgrunnlaget. Det tap den enkelte skadelidte selv må bære skal maksimalt utgjøre 50.000 kr utover egenandelen.</article> <article class="defaultP" margin-top="true">§ 16 skal lyde:</article><article class="legalP" id="kapittel-1-ledd-4">Dersom en naturskade erstattes ved et fordelingsoppgjør mellom Statens naturskadefond og et forsikringsselskap, skal Statens naturskadefond trekke differansen mellom 10.000 kroner og selskapet sin egenandel.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-03-16-530/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>