<!DOCTYPE html><html lang="no"><head><title>Forskrift om endring i forskrift om stønad til dekning av utgifter til undersøkelse og behandling hos tannlege for sykdom.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-05-24-775</dd><dt class="dokid">DokumentID</dt><dd class="dokid">LTI/forskrift/2004-05-24-775</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 6 s 959</dd><dt class="dateInForce">I kraft fra</dt><dd class="dateInForce">2004-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-12-15-1746</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-6</li><li>lov/1997-02-28-19/§22-2</li></ul></dd><dt class="dateOfPublication">Kunngjort</dt><dd class="dateOfPublication">2004-05-28</dd><dt class="journalNumber">Journalnummer</dt><dd class="journalNumber">2004-0723</dd><dt class="titleShort">Korttittel</dt><dd class="titleShort">Endr. i forskrift om tannlegeutgifter</dd><dt class="title">Tittel</dt><dd class="title">Forskrift om endring i forskrift om stønad til dekning av utgifter til undersøkelse og behandling hos tannlege for sykdom.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet 24. mai 2004 med hjemmel i lov 28. februar 1997 nr. 19 om folketrygd (folketrygdloven) § 5-6 tredje ledd og § 22-2 annet ledd.</dd><dt class="refid">RefID</dt><dd class="refid">forskrift/2004-05-24-775</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om stønad til dekning av utgifter til undersøkelse og behandling hos tannlege for sykdom.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-05-24-775" id="dokument"><h1>Forskrift om endring i forskrift om stønad til dekning av utgifter til undersøkelse og behandling hos tannlege for sykdom.</h1><section class="section" data-name="kapI" id="kapittel-1" data-lovdata-URL="LTI/forskrift/2004-05-24-775/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. desember 2003 nr. 1746 om stønad til dekning av utgifter til undersøkelse og behandling hos tannlege for sykdom gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-2">Det ytes bare stønad hvis undersøkelsen eller behandlingen er utført av tannlege som har rett til å utøve tannlegevirksomhet i medhold av lov 2. juli 1999 nr. 64 om helsepersonell m.v.</article><article class="legalP" id="kapittel-1-ledd-3">Utgifter til kjeveortopedisk behandling dekkes bare hvis behandlingen er utført av en tannlege som er spesialist i kjeveortopedi, eller av en annen tannlege under veiledning av en slik spesialist. Det må foreligge henvisning fra en tannlege eller tannpleier.</article><article class="legalP" id="kapittel-1-ledd-4">Utgifter til implantatforankret tannprotetisk behandling dekkes når konvensjonell protetisk behandling ikke har gitt eller forventes å kunne gi et akseptabelt behandlingsresultat. Den kirurgiske innsettingen av odontologiske implantater må være utført av spesialist i oral kirurgi og oral medisin eller spesialist i kjevekirurgi og munnhulesykdommer. Den protetiske behandlingen må være utført av tannlege med spesialutdanning i protetikk eller likeverdig utdanning.</article><article class="legalP" id="kapittel-1-ledd-5">Utgifter til kjeve- og ansiktsradiologiske undersøkelser ved bruk av CT dekkes bare hvis undersøkelsene er utført av tannleger med spesialutdanning i kjeve- og ansiktsradiologi.</article> <article class="defaultP" margin-top="true">Kapittel II tabell for takster D skal lyde: <table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Tekst</i></th><th data-text-align="right" data-vertical-align="top"><i>Honorar</i></th><th data-text-align="right" data-vertical-align="top"><i>Refusjon</i></th><th data-text-align="right" data-vertical-align="top"><i>Egenandel</i></th></tr><tr><th colspan="5" data-text-align="center" data-vertical-align="top"><i>D. Øvrige behandlinger</i></th></tr></thead><tbody><tr><td data-text-align="left" data-vertical-align="top">901c</td><td data-text-align="left" data-vertical-align="top">Soklet modell/studiemodell</td><td data-text-align="right" data-vertical-align="top">920,-</td><td data-text-align="right" data-vertical-align="top">552,-</td><td data-text-align="right" data-vertical-align="top">368,-</td></tr><tr><td data-text-align="left" data-vertical-align="top">903</td><td data-text-align="left" data-vertical-align="top">Pasient foto, per bilde</td><td data-text-align="right" data-vertical-align="top">30,-</td><td data-text-align="right" data-vertical-align="top">18,-</td><td data-text-align="right" data-vertical-align="top">12,-</td></tr><tr><td data-text-align="left" data-vertical-align="top">911</td><td colspan="4" data-text-align="left" data-vertical-align="top">Forebyggende tannhelsetiltak, ukomplisert behandling av tannkjøttsykdom, tannråte og lignende, hos personer med sjeldne medisinske tilstander. Utgiftene dekkes fullt ut.</td></tr><tr><td data-text-align="left" data-vertical-align="top">912</td><td colspan="4" data-text-align="left" data-vertical-align="top">Undersøkelse, behandling og etterbehandlinger av temporomandibulær dysfunksjon ved hjelp av bittskinne. Utgiftene dekkes fullt ut. I tillegg dekkes den tanntekniske fremstillingen av bittskinne med inntil 700 kroner.</td></tr><tr><td data-text-align="left" data-vertical-align="top">913</td><td colspan="4" data-text-align="left" data-vertical-align="top">Omfattende oralmedisinsk undersøkelse hos spesialist ved smerteutredning og oral medisinsk diagnostikk. Utgiftene dekkes med inntil 1.000 kroner.</td></tr></tbody></table></article> <article class="defaultP" margin-top="true">Merknad til avsnitt D skal lyde:</article><article class="legalP" id="kapittel-1-ledd-6">Takst 901c og takst 903 benyttes i tilknytning til undersøkelse som har til hensikt å vurdere behov for kjeveortopedisk behandling.</article><article class="legalP" id="kapittel-1-ledd-7">Utgiftene dekkes etter takster for behandling av pasienter som mottar stønad eller bidrag fra trygden til tannbehandling og regler for honorarberegning og oppgjør mv. ved behandling av 19- og 20-åringer i den offentlige tannhelsetjenesten, fastsatt av Helsedepartementet. Når det gjelder 912, omfatter dette takstene 001/002 (undersøkelse), takst 902 (bittskinne) og takst 003 (etterkontroll) i nevnte takster.</article> <article class="defaultP" margin-top="true">Merknad til avsnitt F skal lyde:</article><article class="legalP" id="kapittel-1-ledd-8">Beregningsgrunnlaget for reisetillegget er antall tilbakelagte kilometer. Ved beregning av veilengden avrundes samlet antall kilometer ved fram- og tilbakereisen til nærmeste antall kilometer. Ved sykebesøk i en avstand (tur) av mindre enn 1 kilometer fra tannlegens kontor (bolig) ytes det ikke reisetillegg selv om befordringsmiddel er benyttet. I tillegg ytes skyssgodtgjørelse etter forskrift om dekning av utgifter til transport av helsepersonell m.m. i forbindelse med reise for å foreta undersøkelse eller behandling, gitt med hjemmel i kommunehelsetjenesteloven § 5-1 og spesialisthelsetjenesteloven § 2-1a fjerde ledd.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-05-24-775/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juni 2004.</article></section></main></body></html>