<!DOCTYPE html><html lang="no"><head><title>Lov om endringer i folketrygdloven (regler om sykmelding mv.).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2004-06-18-41</dd><dt class="dokid">DokumentID</dt><dd class="dokid">LTI/lov/2004-06-18-41</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 6 s 885</dd><dt class="dateInForce">I kraft fra</dt><dd class="dateInForce">2004-07-01</dd><dt class="changesToDocuments">Endrer</dt><dd class="changesToDocuments"><ul><li>lov/1997-02-28-19</li></ul></dd><dt class="dateOfPublication">Kunngjort</dt><dd class="dateOfPublication">2004-06-18</dd><dt class="journalNumber">Journalnummer</dt><dd class="journalNumber">2004-0812</dd><dt class="titleShort">Korttittel</dt><dd class="titleShort">Endringslov til folketrygdloven</dd><dt class="title">Tittel</dt><dd class="title">Lov om endringer i folketrygdloven (regler om sykmelding mv.).</dd><dt class="miscInformation">Annet om dokumentet</dt><dd class="miscInformation">Ot.prp.nr.48 (2003–2004), Innst.O.nr.81 (2003–2004) og Besl.O.nr.91 (2003–2004). Odels- og lagtingsvedtak hhv. 8. og 15. juni 2004. Fremmet av Sosialdepartementet.</dd><dt class="refid">RefID</dt><dd class="refid">lov/2004-06-18-41</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i folketrygdloven (regler om sykmelding mv.).<ul class="tocSubUl"><li>I<ul class="tocSubUl"><li>§ 8-4. Arbeidsuførhet</li><li>§ 8-6. Aktivisering – arbeidstrening</li><li>§ 8-7. Dokumentasjon av arbeidsuførhet</li><li>§ 8-8. Medlemmets medvirkning</li><li>§ 25-7. Utelukkelse fra å utstede legeerklæringer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2004-06-18-41" id="dokument"><h1>Lov om endringer i folketrygdloven (regler om sykmelding mv.).</h1><section class="section" data-name="kapI" id="kapittel-1" data-lovdata-URL="LTI/lov/2004-06-18-41/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 8-4 skal lyde:</article><article class="futureLegalArticle" data-name="§8-4" id="kapittel-1-foreslåttparagraf-1"><span class="futureLegalArticleHeader">§ 8-4. <span class="legalArticleTitle">Arbeidsuførhet</span></span><article class="legalP" id="kapittel-1-foreslåttparagraf-1-ledd-1">Sykepenger ytes til den som er arbeidsufør på grunn av en funksjonsnedsettelse som klart skyldes sykdom eller skade. Arbeidsuførhet som skyldes sosiale eller økonomiske problemer o.l., gir ikke rett til sykepenger.</article><article class="legalP" id="kapittel-1-foreslåttparagraf-1-ledd-2">For å få rett til sykepenger skal medlemmet så tidlig som mulig og senest innen 8 uker prøve seg i arbeidsrelatert aktivitet unntatt når medisinske grunner klart er til hinder for slik aktivitet. Det kan unntaksvis likevel ytes sykepenger utover 8 uker dersom arbeidsrelaterte aktiviteter ikke kan gjennomføres på arbeidsplassen.</article><article class="legalP" id="kapittel-1-foreslåttparagraf-1-ledd-3">I de tilfellene der medlemmet må være borte fra arbeidet, ytes sykepenger også<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">når vedkommende er innlagt i en godkjent helseinstitusjon,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">når vedkommende er under behandling og legen erklærer at behandlingen gjør det nødvendig at vedkommende ikke arbeider,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">når vedkommende gjennomgår yrkesrettet attføring, se kapittel 11,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-3-punkt-4"><article class="legalP" id="kapittel-1-foreslåttparagraf-1-ledd-3-punkt-4-ledd-1">når vedkommende på grunn av sykdom, skade eller lyte får tilskott til opplæringstiltak etter § 10-7 tredje ledd,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-3-punkt-5"><article class="legalP" id="kapittel-1-foreslåttparagraf-1-ledd-3-punkt-5-ledd-1">når vedkommende er til nødvendig kontrollundersøkelse som krever minst 24 timers fravær, reisetid medregnet,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-3-punkt-6"><article class="legalP" id="kapittel-1-foreslåttparagraf-1-ledd-3-punkt-6-ledd-1">når vedkommende myndighet har nedlagt forbud mot at han eller hun arbeider på grunn av smittefare,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-3-punkt-7"><article class="legalP" id="kapittel-1-foreslåttparagraf-1-ledd-3-punkt-7-ledd-1">når vedkommende er arbeidsufør som følge av svangerskapsavbrudd,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-1-ledd-3-punkt-8"><article class="legalP" id="kapittel-1-foreslåttparagraf-1-ledd-3-punkt-8-ledd-1">når vedkommende er arbeidsufør som følge av behandling for barnløshet,</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-1-ledd-3-punkt-9"><article class="legalP" id="kapittel-1-foreslåttparagraf-1-ledd-3-punkt-9-ledd-1">når vedkommende er donor eller er under vurdering som donor,</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-1-ledd-3-punkt-10"><article class="legalP" id="kapittel-1-foreslåttparagraf-1-ledd-3-punkt-10-ledd-1">når medlemmet er arbeidsufør som følge av behandling i forbindelse med sterilisering.</article></article></li></ul></article><article class="legalP" id="kapittel-1-foreslåttparagraf-1-ledd-4">Ved arbeidsuførhet i forbindelse med et kosmetisk inngrep ytes det sykepenger bare hvis inngrepet er medisinsk begrunnet.</article></article> <article class="defaultP" margin-top="true">§ 8-6 skal lyde:</article><article class="futureLegalArticle" data-name="§8-6" id="kapittel-1-foreslåttparagraf-2"><span class="futureLegalArticleHeader">§ 8-6. <span class="legalArticleTitle">Aktivisering – arbeidstrening</span></span><article class="legalP" id="kapittel-1-foreslåttparagraf-2-ledd-1">Det skal iverksettes aktive arbeidsrelaterte tiltak så tidlig som mulig og senest når arbeidsuførheten har vart åtte uker, jf. § 8-4.</article><article class="legalP" id="kapittel-1-foreslåttparagraf-2-ledd-2">Dersom medlemmet delvis kan utføre sine vanlige arbeidsoppgaver, skal det ytes graderte sykepenger, jf. § 8-13.</article><article class="legalP" id="kapittel-1-foreslåttparagraf-2-ledd-3">Dersom medlemmet ikke kan utføre sine vanlige arbeidsoppgaver, kan det under aktivisering og arbeidstrening hos vedkommendes arbeidsgiver ytes fulle sykepenger i en tidsbegrenset periode. Sykepenger kan ytes i en periode på opptil 4 uker dersom medlemmet forventes å kunne gjenoppta sitt ordinære arbeid på heltid eller deltid etter en slik periode. Dersom rehabiliteringen tar lengre tid eller det er behov for varig tilrettelegging av arbeidet, kan det ytes sykepenger i opptil 8 uker. Det kan ytes sykepenger for en lengre periode enn 4 eller 8 uker dersom arbeidstrening eller annen bedriftsintern attføring fortsatt er nødvendig og hensiktsmessig for at medlemmet skal kunne beholde arbeidet.</article><article class="legalP" id="kapittel-1-foreslåttparagraf-2-ledd-4">Dersom bedriftsinterne tiltak ikke fører frem, skal det så tidlig som mulig vurderes om yrkesrettet attføring bør prøves.</article><article class="legalP" id="kapittel-1-foreslåttparagraf-2-ledd-5">Departementet gir forskrifter om tilskudd til tilretteleggingstiltak på arbeidsplassen.</article></article> <article class="defaultP" margin-top="true">§ 8-7 skal lyde:</article><article class="futureLegalArticle" data-name="§8-7" id="kapittel-1-foreslåttparagraf-3"><span class="futureLegalArticleHeader">§ 8-7. <span class="legalArticleTitle">Dokumentasjon av arbeidsuførhet</span></span><article class="legalP" id="kapittel-1-foreslåttparagraf-3-ledd-1">For at medlemmet skal få rett til sykepenger, må arbeidsuførheten dokumenteres med legeerklæring. Dette gjelder ikke i arbeidsgiverperioden når arbeidstakeren har rett til å nytte egenmelding, se §§ 8-18, 8-19 og 8-23 til 8-27.</article><article class="legalP" id="kapittel-1-foreslåttparagraf-3-ledd-2">Legeerklæring kan ikke godtas for tidsrom før medlemmet ble undersøkt av lege (sykmeldingstidspunktet). En legeerklæring for tidsrom før medlemmet søkte lege, kan likevel godtas dersom medlemmet har vært forhindret fra å søke lege og det er godtgjort at han eller hun har vært arbeidsufør fra et tidligere tidspunkt.</article><article class="legalP" id="kapittel-1-foreslåttparagraf-3-ledd-3">Vurderingen av arbeidsuførheten skal ta utgangspunkt i en funksjonsvurdering. Legen skal alltid vurdere om medlemmet kan være i arbeid eller arbeidsrelatert aktivitet. Legen og annet helsepersonell plikter i samarbeid med arbeidstakeren og eventuelt arbeidsgiveren å gi nærmere vurdering av arbeidstakerens funksjonsevne.</article><article class="legalP" id="kapittel-1-foreslåttparagraf-3-ledd-4">Senest når arbeidsuførheten har vart åtte uker uten at medlemmet er i arbeidsrelatert aktivitet, må det legges fram en legeerklæring. For at medlemmet skal få utbetalt sykepenger fra trygden, må legeerklæringen dokumentere at medisinske grunner er til hinder for at arbeidsrelaterte aktiviteter iverksettes. Erklæringen skal inneholde en redegjørelse for det videre behandlingsopplegget og en vurdering av muligheten for at vedkommende kan gjenoppta det tidligere arbeidet eller ta annet arbeid.</article><article class="legalP" id="kapittel-1-foreslåttparagraf-3-ledd-5">Sykepenger kan likevel utbetales uten slik legeerklæring som nevnt i fjerde ledd<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-5-punkt-1"><article class="legalP" id="kapittel-1-foreslåttparagraf-3-ledd-5-punkt-1-ledd-1">dersom medlemmet er innlagt i helseinstitusjon,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-5-punkt-2"><article class="legalP" id="kapittel-1-foreslåttparagraf-3-ledd-5-punkt-2-ledd-1">dersom lidelsen er så alvorlig at en ikke kan regne med at medlemmet blir arbeidsfør igjen, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-5-punkt-3"><article class="legalP" id="kapittel-1-foreslåttparagraf-3-ledd-5-punkt-3-ledd-1">dersom medlemmet forventes å bli friskmeldt innen kort tid.</article></article></li></ul></article><article class="legalP" id="kapittel-1-foreslåttparagraf-3-ledd-6">For at et medlem som ikke har arbeidsgiver fortsatt skal få utbetalt sykepenger, må trygdekontoret senest når arbeidsuførheten har vart i 12 uker vurdere om de medisinske vilkårene for rett til sykepenger er oppfylt, og om det er behov for medisinske, yrkesrettede eller andre tiltak. Trygdekontoret må i slike tilfeller gjøre skriftlig vedtak om fortsatt rett til sykepenger. Det kan gjøres unntak fra denne bestemmelsen i tilfeller som nevnt i femte ledd.</article><article class="legalP" id="kapittel-1-foreslåttparagraf-3-ledd-7">Tidligst mulig og senest når arbeidsuførheten har vart i 12 uker uten at en sykmeldt arbeidstaker er i arbeidsrelatert aktivitet, skal trygdekontoret innhente oppfølgingsplan, unntatt når en slik plan antas å være åpenbart unødvendig, jf. § 25-2 og arbeidsmiljøloven § 13 nr. 4.</article><article class="legalP" id="kapittel-1-foreslåttparagraf-3-ledd-8">Trygdekontoret skal så tidlig som mulig vurdere om yrkesrettet attføring skal prøves dersom bedriftsinterne tiltak ikke fører frem, eller medlemmet ikke har et arbeidsforhold. En slik vurdering skal skje senest ved utløpet av sykepengeperioden.</article></article> <article class="defaultP" margin-top="true">§ 8-8 skal lyde:</article><article class="futureLegalArticle" data-name="§8-8" id="kapittel-1-foreslåttparagraf-4"><span class="futureLegalArticleHeader">§ 8-8. <span class="legalArticleTitle">Medlemmets medvirkning</span></span><article class="legalP" id="kapittel-1-foreslåttparagraf-4-ledd-1">Medlemmet har plikt til å gi opplysninger til arbeidsgiveren og trygdeetaten om egen funksjonsevne og bidra til at hensiktsmessige tiltak for å tilrettelegge arbeidet og utprøving av funksjonsevnen blir utredet og iverksatt, se også § 21-3.</article><article class="legalP" id="kapittel-1-foreslåttparagraf-4-ledd-2">Retten til sykepenger faller bort dersom medlemmet uten rimelig grunn nekter å gi opplysninger eller medvirke til utredning, eller uten rimelig grunn nekter å ta imot tilbud om behandling, rehabilitering, tilrettelegging av arbeid og arbeidsutprøving eller yrkesrettet attføring, se også § 21-8.</article></article> <article class="defaultP" margin-top="true">§ 8-27 andre ledd oppheves.</article> <article class="defaultP" margin-top="true">Nåværende tredje og fjerde ledd blir andre og tredje ledd.</article> <article class="defaultP" margin-top="true">§ 25-7 skal lyde:</article><article class="futureLegalArticle" data-name="§25-7" id="kapittel-1-foreslåttparagraf-5"><span class="futureLegalArticleHeader">§ 25-7. <span class="legalArticleTitle">Utelukkelse fra å utstede legeerklæringer</span></span><article class="legalP" id="kapittel-1-foreslåttparagraf-5-ledd-1">Dersom en lege ikke innen rimelig tid gir trygden de opplysninger som er nødvendige for å avgjøre en sak om sykepenger, medisinsk rehabilitering, attføring, tidsbegrenset uførestønad eller uførepensjon, kan Rikstrygdeverket bestemme at trygden i opptil ett år ikke skal gi slike ytelser på grunnlag av erklæringer fra legen. Det samme gjelder dersom legen gjentatte ganger ikke følger bestemmelser gitt i eller i medhold av denne loven om sykmelding og funksjonsvurdering.</article></article></section><section class="section" data-name="kapII" id="kapittel-2" data-lovdata-URL="LTI/lov/2004-06-18-41/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2004 og gjøres gjeldende for nye tilfeller. Til endringene i § 8-4 om aktivitetskrav og § 8-7 om dokumentasjon av arbeidsuførhet fastsetter departementet overgangsregler i forskrift for løpende tilfeller.</article></section></main></body></html>