<!DOCTYPE html><html lang="no"><head><title>Forskrift om erstatning for psykiske belastningsskader som følge av deltakelse i internasjonale operasjoner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-12-02-1563</dd><dt class="dokid">DokumentID</dt><dd class="dokid">LTI/forskrift/2004-12-02-1563</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 14 s 2284</dd><dt class="dateInForce">I kraft fra</dt><dd class="dateInForce">2005-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2004-12-10</dd><dt class="journalNumber">Journalnummer</dt><dd class="journalNumber">2004-1375</dd><dt class="titleShort">Korttittel</dt><dd class="titleShort">Forskr om erstatning etter internasj. operasjon</dd><dt class="title">Tittel</dt><dd class="title">Forskrift om erstatning for psykiske belastningsskader som følge av deltakelse i internasjonale operasjoner mv.</dd><dt class="miscInformation">Annet om dokumentet</dt><dd class="miscInformation">Fastsatt av Forsvarsdepartementet 2. desember 2004 med hjemmel i Stortingets årlige budsjettvedtak, jf. St.prp.nr.1 (2004–2005).</dd><dt class="refid">RefID</dt><dd class="refid">forskrift/2004-12-02-1563</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erstatning for psykiske belastningsskader som følge av deltakelse i internasjonale operasjoner mv.<ul class="tocSubUl"><li>§ 1. Formål</li><li>§ 2. Forskriftens virkeområde</li><li>§ 3. Vilkår for erstatning</li><li>§ 4. Erstatningens størrelse</li><li>§ 5. Erstatning til etterlatte</li><li>§ 6. Fradrag for andre ytelser</li><li>§ 7. Saksbehandlingsregler</li><li>§ 8. Foreldelse</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2004-12-02-1563" id="dokument"><h1>Forskrift om erstatning for psykiske belastningsskader som følge av deltakelse i internasjonale operasjoner mv.</h1><article class="legalArticle" data-lovdata-URL="LTI/forskrift/2004-12-02-1563/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å yte økonomisk støtte til personer som får psykiske belastningsskader som følge av tjenestegjøring i internasjonale operasjoner.</article></article><article class="legalArticle" data-lovdata-URL="LTI/forskrift/2004-12-02-1563/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h2><article class="legalP" id="paragraf-2-ledd-1">Forskriften gjelder for personell som har tjenestegjort i en internasjonal operasjon, herunder personell som har utført tilsvarende tjeneste forut for denne forskrifts ikrafttredelse.</article><article class="legalP" id="paragraf-2-ledd-2">Som internasjonal operasjon regnes enhver operasjon i utlandet som krever bruk av militære styrker, og som er godkjent av norske myndigheter.</article><article class="legalP" id="paragraf-2-ledd-3">Reglene får tilsvarende anvendelse for politipersonell som har tjenestegjort i internasjonale operasjoner. Som internasjonal operasjon regnes i denne sammenheng også operasjoner som ikke krever bruk av militære styrker.</article><article class="legalP" id="paragraf-2-ledd-4">Reglene får tilsvarende anvendelse for personell på tjenestereise til internasjonale operasjoner.</article></article><article class="legalArticle" data-lovdata-URL="LTI/forskrift/2004-12-02-1563/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for erstatning</span></h2><article class="legalP" id="paragraf-3-ledd-1">Erstatning gis til personer som er påført en psykisk belastningsskade som følge av tjenestegjøring i en internasjonal operasjon. Den psykiske belastningsskaden må i tillegg medføre en varig medisinsk invaliditet tilsvarende 15 prosent eller mer.</article></article><article class="legalArticle" data-lovdata-URL="LTI/forskrift/2004-12-02-1563/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Erstatningens størrelse</span></h2><article class="legalP" id="paragraf-4-ledd-1">Ved 100 prosent varig medisinsk invaliditet ytes erstatning tilsvarende 6 ganger folketrygdens grunnbeløp. Ved lavere medisinsk invaliditet reduseres erstatningen tilsvarende. Erstatning ytes ned til 15 prosent varig medisinsk invaliditet.</article><article class="legalP" id="paragraf-4-ledd-2">Ved beregningen av erstatningsbeløpet legges folketrygdens grunnbeløp på oppgjørstidspunktet til grunn.</article></article><article class="legalArticle" data-lovdata-URL="LTI/forskrift/2004-12-02-1563/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Erstatning til etterlatte</span></h2><article class="legalP" id="paragraf-5-ledd-1">I tilfelle erstatningssak etter denne forskrift er fremmet, men erstatningen ikke er kommet til utbetaling før vedkommende dør, utbetales erstatning til de etterlatte i henhold til § 3 og § 4.</article><article class="legalP" id="paragraf-5-ledd-2">Som etterlatte regnes i denne forskrift<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">Ektefelle.</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">Registrert partner.</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">Samboere dersom de har bodd sammen i ekteskapslignede forhold og det fremgår av Folkeregisteret at de har hatt samme adresse de to siste årene. For samboere som har felles barn og felles bolig gjelder ikke krav til to års bofellesskap på samme folkeregistrerte adresse.</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">Barn under 20 år. Disse skal ha minst 40 prosent av erstatningsbeløpet selv om det finnes etterlatte som nevnt i bokstav a, b eller c.</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">Andre som for en vesentlig del ble forsørget av avdøde.</article></article></li></ul></article></article><article class="legalArticle" data-lovdata-URL="LTI/forskrift/2004-12-02-1563/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fradrag for andre ytelser</span></h2><article class="legalP" id="paragraf-6-ledd-1">Erstatning etter denne forskrift kommer i tillegg til lovbestemte trygdeytelser og utbetaling av private forsikringer.</article><article class="legalP" id="paragraf-6-ledd-2">Erstatning etter denne forskrift reduseres krone for krone dersom det er utbetalt erstatning på annet rettslig grunnlag fra staten for den påførte skade.</article><article class="legalP" id="paragraf-6-ledd-3">Allerede utbetalt erstatning etter denne forskrift kommer i fradrag krone for krone i erstatning som utbetales etter andre erstatningsrettslige ansvarsgrunnlag fra staten.</article></article><article class="legalArticle" data-lovdata-URL="LTI/forskrift/2004-12-02-1563/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandlingsregler</span></h2><article class="legalP" id="paragraf-7-ledd-1">Søknad om erstatning etter denne forskrift rettes til Statens pensjonskasse.</article><article class="legalP" id="paragraf-7-ledd-2">Vedtak fattet av Statens pensjonskasse kan påklages til særskilt nemnd utpekt av Forsvarsdepartementet. For øvrig gjelder forvaltningsloven 10. februar 1967 kapittel VI så langt det passer.</article></article><article class="legalArticle" data-lovdata-URL="LTI/forskrift/2004-12-02-1563/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Foreldelse</span></h2><article class="legalP" id="paragraf-8-ledd-1">Psykiske belastningslidelser som er påført før denne forskrifts ikrafttredelse foreldes tidligst tre år etter ikrafttredelsesdato.</article><article class="legalP" id="paragraf-8-ledd-2">For øvrig gjelder lov 18. mai 1979 nr. 18 om foreldelse av fordringer.</article></article><article class="legalArticle" data-lovdata-URL="LTI/forskrift/2004-12-02-1563/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft fra 1. januar 2005.</article></article></main></body></html>