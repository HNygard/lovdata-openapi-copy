<!DOCTYPE html><html lang="no"><head><title>Forskrift om anvendelse av konkurranseloven § 10 tredje ledd på grupper av vertikale avtaler og samordnet opptreden.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-08-17-1196</dd><dt class="dokid">DokumentID</dt><dd class="dokid">LTI/forskrift/2004-08-17-1196</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 12 s 1694</dd><dt class="dateInForce">I kraft fra</dt><dd class="dateInForce">2004-08-17 – 2010-05-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§10</li><li>forskrift/2004-04-16-631</li></ul></dd><dt class="dateOfPublication">Kunngjort</dt><dd class="dateOfPublication">2004-08-20</dd><dt class="journalNumber">Journalnummer</dt><dd class="journalNumber">2004-1043</dd><dt class="titleShort">Korttittel</dt><dd class="titleShort">Forskrift om konkurranseloven, vertikale avt.</dd><dt class="title">Tittel</dt><dd class="title">Forskrift om anvendelse av konkurranseloven § 10 tredje ledd på grupper av vertikale avtaler og samordnet opptreden.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 17. august 2004 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 10 fjerde ledd, jf. delegeringsvedtak 16. april 2004 nr. 631.</dd><dt class="refid">RefID</dt><dd class="refid">forskrift/2004-08-17-1196</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om anvendelse av konkurranseloven § 10 tredje ledd på grupper av vertikale avtaler og samordnet opptreden.<ul class="tocSubUl"><li>§ 1. Definisjoner</li><li>§ 2. Virkeområde</li><li>§ 3. Vilkår for unntak</li><li>§ 4. Avtaler som ikke omfattes av unntaket</li><li>§ 5. Avtaleforpliktelser som ikke omfattes av unntaket</li><li>§ 6. Beregning av markedsandel</li><li>§ 7. Beregning av årsomsetning</li><li>§ 8. Tilknyttede foretak</li><li>§ 9. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2004-08-17-1196" id="dokument"><h1>Forskrift om anvendelse av konkurranseloven § 10 tredje ledd på grupper av vertikale avtaler og samordnet opptreden.</h1><article class="legalArticle" data-lovdata-URL="LTI/forskrift/2004-08-17-1196/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">«konkurrerende foretak»: faktiske eller potensielle leverandører på det samme produktmarked; produktmarkedet omfatter varer og tjenester som kjøperen anser for å være innbyrdes ombyttbare eller substituerbare med avtalevarene eller -tjenestene på grunn av produktenes egenskaper, pris og bruksområde,</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">«konkurranseklausul»: enhver direkte eller indirekte forpliktelse som hindrer kjøperen i å produsere, kjøpe, selge eller videreselge varer eller tjenester som konkurrerer med avtalevarene eller -tjenestene, eller enhver direkte eller indirekte forpliktelse for kjøperen til å kjøpe fra leverandøren, eller fra et annet foretak utpekt av leverandøren, mer enn 80 prosent av kjøperens årlige innkjøp av avtalevarer eller -tjenester samt varer og tjenester som er substituerbare på det relevante marked, beregnet på grunnlag av verdien av foretatte innkjøp det foregående kalenderår,</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">«eksklusiv leveringsforpliktelse»: enhver direkte eller indirekte forpliktelse som pålegger leverandøren å selge varer eller tjenester angitt i avtalen til bare én kjøper innen Norge med henblikk på særskilt bruk eller videresalg,</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">«selektivt distribusjonssystem»: et distribusjonssystem der leverandøren forplikter seg til å selge avtalevarer eller -tjenester, direkte eller indirekte, bare til distributører som er utvalgt etter bestemte kriterier, og der disse distributørene forplikter seg til ikke å selge slike varer eller tjenester til distributører som ikke er godkjent,</article></article></li><li data-li-identifier="e)" data-name="e)"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">«immaterialrettigheter»: industrielle eiendomsrettigheter, opphavsrettigheter og beslektede rettigheter,</article></article></li><li data-li-identifier="f)" data-name="f)"><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">«knowhow»: en helhet av ikke-patentert praktisk viten som følger av leverandørens erfaring og prøving og som er hemmelig, betydelig og identifisert; med «hemmelig» menes i denne sammenheng at knowhowen sett som helhet eller på grunn av elementenes konkrete sammenstilling ikke er allment kjent eller lett tilgjengelig; med «betydelig» menes at knowhowen omfatter viten som er uunnværlig for kjøperen med henblikk på bruk, salg eller videresalg av avtalevarene eller -tjenestene; med «identifisert» menes at knowhowen må beskrives på en tilstrekkelig omfattende måte så det blir mulig å få bekreftet at den oppfyller hemmelighets- og betydelighetskriteriet,</article></article></li><li data-li-identifier="g)" data-name="g)"><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1">«kjøper»: et foretak som i henhold til en avtale som faller inn under konkurranseloven § 10 første ledd selger varer eller tjenester på vegne av et annet foretak.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1196/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-2-nummer-1">(1) Konkurranseloven § 10 første ledd får ikke anvendelse på avtaler og samordnet opptreden inngått mellom to eller flere foretak der hvert av dem, i henhold til avtalen, driver sin virksomhet innen ulike ledd i produksjons- eller distribusjonskjeden, og som gjelder vilkårene for partenes kjøp, salg eller videresalg av varer eller tjenester (heretter kalt «vertikale avtaler»).<article class="legalP" id="paragraf-2-nummer-1-ledd-1">Dette unntak får anvendelse i den grad slike avtaler omfatter konkurransebegrensninger som omfattes av virkeområdet for konkurranseloven § 10 første ledd («vertikale begrensninger»).</article></article><article class="numberedLegalP" data-numerator="2" id="paragraf-2-nummer-2">(2) Unntaket fastsatt i første ledd får anvendelse på vertikale avtaler inngått mellom en sammenslutning av foretak og dens medlemmer, eller mellom en slik sammenslutning og dens leverandører bare dersom alle dens medlemmer er varedetaljister og dersom intet enkeltmedlem av sammenslutningen, sammen med dets tilknyttede foretak, har en samlet årsomsetning på over 400 millioner kroner; vertikale avtaler inngått mellom slike sammenslutninger skal omfattes av denne forskrift uten å berøre anvendelsen av konkurranseloven § 10 på horisontale avtaler inngått mellom medlemmene av sammenslutningen eller på beslutninger truffet av sammenslutningen.</article><article class="numberedLegalP" data-numerator="3" id="paragraf-2-nummer-3">(3) Unntaket fastsatt i første ledd får anvendelse på vertikale avtaler som inneholder bestemmelser om overdragelse av immaterialrettigheter til kjøperen eller dennes bruk av disse, forutsatt at bestemmelsene ikke utgjør slike avtalers hovedgjenstand, og er direkte knyttet til kjøperens eller dennes kunders bruk, salg eller videresalg av varer eller tjenester. Unntaket får anvendelse under forutsetning av at bestemmelsene, når det gjelder avtalevarer eller -tjenester, ikke omfatter konkurransebegrensninger som har samme formål eller virkning som vertikale begrensninger som ikke er unntatt etter denne forskrift.</article><article class="numberedLegalP" data-numerator="4" id="paragraf-2-nummer-4">(4) Unntaket fastsatt i første ledd får ikke anvendelse på vertikale avtaler inngått mellom konkurrerende foretak; imidlertid får det anvendelse dersom konkurrerende foretak inngår en ensidig vertikal avtale og<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-4-punkt-1"><article class="legalP" id="paragraf-2-nummer-4-punkt-1-ledd-1">kjøperen har en samlet årsomsetning som ikke overstiger 800 millioner kroner, eller</article></article></li><li data-li-identifier="b)" data-name="b)"><article class="listArticle" id="paragraf-2-nummer-4-punkt-2"><article class="legalP" id="paragraf-2-nummer-4-punkt-2-ledd-1">leverandøren er produsent og distributør av varer, mens kjøperen er en distributør som ikke produserer varer som konkurrerer med avtalevarene, eller</article></article></li><li data-li-identifier="c)" data-name="c)"><article class="listArticle" id="paragraf-2-nummer-4-punkt-3"><article class="legalP" id="paragraf-2-nummer-4-punkt-3-ledd-1">leverandøren er tjenesteyter innen flere omsetningsledd mens kjøperen ikke yter konkurrerende tjenester innen det omsetningsledd der vedkommende kjøper avtaletjenestene.</article></article></li></ul></article><article class="numberedLegalP" data-numerator="5" id="paragraf-2-nummer-5">(5) Denne forskrift får ikke anvendelse på vertikale avtaler som omfattes av andre forskrifter om gruppefritak.</article></article><article class="legalArticle" data-lovdata-URL="LTI/forskrift/2004-08-17-1196/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for unntak</span></h2><article class="numberedLegalP" data-numerator="1" id="paragraf-3-nummer-1">(1) Med forbehold for annet ledd i denne paragraf får unntaket fastsatt i § 2 anvendelse under forutsetning av at leverandørens markedsandel ikke overstiger 30 prosent av det relevante marked der vedkommende selger avtalevarene eller -tjenestene.</article><article class="numberedLegalP" data-numerator="2" id="paragraf-3-nummer-2">(2) Når det gjelder vertikale avtaler som inneholder eksklusive leveringsforpliktelser, får unntaket fastsatt i § 2 anvendelse under forutsetning av at kjøperens markedsandel ikke overstiger 30 prosent av det relevante marked der vedkommende kjøper avtalevarene eller -tjenestene.</article></article><article class="legalArticle" data-lovdata-URL="LTI/forskrift/2004-08-17-1196/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avtaler som ikke omfattes av unntaket</span></h2><article class="legalP" id="paragraf-4-ledd-1">Unntaket fastsatt i § 2 får ikke anvendelse på vertikale avtaler som direkte eller indirekte, alene eller kombinert med andre faktorer under partenes kontroll, har som formål følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">en begrensning av kjøperens adgang til å fastsette sin salgspris, uten å berøre leverandørens mulighet til å fastsette maksimumssalgspriser eller gi veiledende salgspriser, forutsatt at de ikke som følge av press eller insentiv fra den ene av partene får karakter av faste priser eller minstesalgspriser,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">en begrensning av det territorium der eller den kundegruppe kjøperen kan selge avtalevarene eller -tjenestene til, unntatt <ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-2-ledd-1-punkt-1"><article class="legalP" id="paragraf-4-ledd-1-punkt-2-ledd-1-punkt-1-ledd-1">en begrensning av aktivt salg til det eksklusive territorium eller til den eksklusive kundegruppe som leverandøren har reservert for seg eller har overdratt til en annen kjøper, dersom en slik begrensning ikke begrenser salget for kjøperens kunder,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2-ledd-1-punkt-2"><article class="legalP" id="paragraf-4-ledd-1-punkt-2-ledd-1-punkt-2-ledd-1">en begrensning av kjøperens salg til sluttbrukere som utøver virksomhet på grossistnivå,</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2-ledd-1-punkt-3"><article class="legalP" id="paragraf-4-ledd-1-punkt-2-ledd-1-punkt-3-ledd-1">en begrensning pålagt medlemmene av et selektivt distribusjonssystem angående disses salg til ikke godkjente distributører, og</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2-ledd-1-punkt-4"><article class="legalP" id="paragraf-4-ledd-1-punkt-2-ledd-1-punkt-4-ledd-1">en begrensning av kjøperens mulighet til å selge deler som leveres med henblikk på innarbeiding, til kunder som vil kunne bruke dem til produksjon av samme type varer som dem leverandøren produserer,</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">en begrensning av aktivt eller passivt salg til sluttbrukere for medlemmer av et selektivt distribusjonssystem som utøver virksomhet på detaljistnivå, uten å berøre muligheten for å forby et medlem av systemet å utøve virksomhet fra et ikke godkjent etableringssted,</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">en begrensning av kryssleveransene mellom distributører innen et selektivt distribusjonssystem, herunder mellom distributører som utøver virksomhet innen ulike omsetningsledd,</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">en begrensning avtalt mellom en leverandør av deler og en kjøper som innarbeider delene, når leverandøren hindres i å selge delene som reservedeler til sluttbrukere eller til reparatører eller andre tjenesteytere som ikke er utpekt av kjøperen med tanke på reparasjon av eller service på kjøperens varer.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1196/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avtaleforpliktelser som ikke omfattes av unntaket</span></h2><article class="legalP" id="paragraf-5-ledd-1">Unntaket fastsatt i § 2 får ikke anvendelse på noen av de følgende forpliktelser i vertikale avtaler:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">enhver direkte eller indirekte konkurranseklausul med ubegrenset varighet eller en varighet på over fem år. En konkurranseklausul som stilltiende kan fornyes utover et tidsrom på fem år skal anses som inngått for ubestemt tid. Tidsbegrensningen på fem år får imidlertid ikke anvendelse dersom avtalevarene eller -tjenestene selges av kjøperen fra grunn og lokaler som eies av leverandøren eller som denne leier av tredjemann som ikke er knyttet til kjøper, forutsatt at varigheten av konkurranseklausulen ikke overstiger det tidsrom kjøperen benytter grunnen eller lokalene,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">enhver direkte eller indirekte forpliktelse som ved avtalens opphør hindrer kjøperen i å produsere, kjøpe, selge eller videreselge varer eller tjenester, med mindre denne forpliktelsen <ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-2-ledd-1-punkt-1"><article class="legalP" id="paragraf-5-ledd-1-punkt-2-ledd-1-punkt-1-ledd-1">gjelder varer eller tjenester som konkurrerer med avtalevarene eller -tjenestene, og</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2-ledd-1-punkt-2"><article class="legalP" id="paragraf-5-ledd-1-punkt-2-ledd-1-punkt-2-ledd-1">er begrenset til grunn og lokaler som kjøperen har drevet sin virksomhet fra i avtaleperioden, og</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2-ledd-1-punkt-3"><article class="legalP" id="paragraf-5-ledd-1-punkt-2-ledd-1-punkt-3-ledd-1">er absolutt nødvendig for å beskytte knowhow overført fra leverandøren til kjøperen,</article></article></li></ul></article></article></li><li><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">og forutsatt at varigheten av en slik konkurranseklausul er begrenset til et tidsrom på ett år fra avtalens opphør; denne forpliktelse skal ikke berøre muligheten for å pålegge en begrensning på bruk og offentliggjøring av knowhow som ikke er allment kjent, for ubestemt tid,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">enhver direkte eller indirekte forpliktelse som pålegger medlemmene av et selektivt distribusjonssystem ikke å selge merkene til bestemte konkurrerende leverandører.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1196/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Beregning av markedsandel</span></h2><article class="numberedLegalP" data-numerator="1" id="paragraf-6-nummer-1">(1) Markedsandelen på 30 prosent fastsatt i § 3 første ledd skal beregnes på grunnlag av salgsverdien på markedet av avtalevarene eller -tjenestene og andre varer eller tjenester som leverandøren selger, og som kjøperen anser som innbyrdes ombyttbare eller substituerbare på grunn av egenskaper, pris og bruksområde; dersom det ikke foreligger opplysninger om salgsverdien på markedet, kan det benyttes beregninger basert på andre pålitelige markedsopplysninger, herunder salgsvolumet på markedet, for å fastslå markedsandelen til det berørte foretaket. Ved anvendelsen av § 3 annet ledd skal enten verdien av kjøp på markedet eller anslag over denne benyttes ved beregningen av markedsandelen.</article><article class="numberedLegalP" data-numerator="2" id="paragraf-6-nummer-2">(2) Ved anvendelsen av markedsandelsgrensen fastsatt i § 3 får følgende regler anvendelse:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">markedsandelen skal beregnes på grunnlag av opplysninger for foregående kalenderår,</article></article></li><li data-li-identifier="b)" data-name="b)"><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">markedsandelen skal omfatte alle varer som er levert eller tjenester som er ytt til integrerte distributører med henblikk på salg,</article></article></li><li data-li-identifier="c)" data-name="c)"><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">dersom markedsandelen i utgangspunktet ikke er på over 30 prosent, men senere stiger uten å overstige 35 prosent, får unntaket fastsatt i § 2 fortsatt anvendelse i et tidsrom på to sammenhengende kalenderår etter det året da markedsandelsgrensen på 30 prosent første gang ble overskredet,</article></article></li><li data-li-identifier="d)" data-name="d)"><article class="listArticle" id="paragraf-6-nummer-2-punkt-4"><article class="legalP" id="paragraf-6-nummer-2-punkt-4-ledd-1">dersom markedsandelen i utgangspunktet ikke er på over 30 prosent, men senere stiger over 35 prosent, får unntaket fastsatt i § 2 fortsatt anvendelse i ett kalenderår etter det året da nivået på 35 prosent første gang ble overskredet,</article></article></li><li data-li-identifier="e)" data-name="e)"><article class="listArticle" id="paragraf-6-nummer-2-punkt-5"><article class="legalP" id="paragraf-6-nummer-2-punkt-5-ledd-1">anvendelsen av bokstav c og d kan ikke kombineres, slik at tidsrommet på to kalenderår overskrides.</article></article></li></ul></article></article><article class="legalArticle" data-lovdata-URL="LTI/forskrift/2004-08-17-1196/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av årsomsetning</span></h2><article class="numberedLegalP" data-numerator="1" id="paragraf-7-nummer-1">(1) Ved beregningen av samlet årsomsetning i henhold til § 2 annet og fjerde ledd, skal omsetningen oppnådd av den aktuelle part i den vertikale avtalen i løpet av det foregående regnskapsår og omsetningen oppnådd av foretakets tilknyttede foretak når det gjelder alle varer og tjenester, uten skatt og avgifter, legges sammen. I den forbindelse skal ikke transaksjoner mellom parten i den vertikale avtalen og dennes tilknyttede foretak, eller mellom de tilknyttede foretak, medregnes.</article><article class="numberedLegalP" data-numerator="2" id="paragraf-7-nummer-2">(2) Unntaket fastsatt i § 2 får fortsatt anvendelse dersom den samlede årsomsetningsgrensen i et tidsrom på to sammenhengende regnskapsår ikke overstiges med mer enn 10 prosent.</article></article><article class="legalArticle" data-lovdata-URL="LTI/forskrift/2004-08-17-1196/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknyttede foretak</span></h2><article class="numberedLegalP" data-numerator="1" id="paragraf-8-nummer-1">(1) I denne forskrift skal betegnelsene «foretak», «leverandør» og «kjøper» omfatte deres respektive tilknyttede foretak.</article><article class="numberedLegalP" data-numerator="2" id="paragraf-8-nummer-2">(2) Med «tilknyttede foretak» menes:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">foretak der en avtalepart direkte eller indirekte <ul class="defaultList"><li data-li-identifier="-" data-name="-"><article class="listArticle" id="paragraf-8-nummer-2-punkt-1-ledd-1-punkt-1"><article class="legalP" id="paragraf-8-nummer-2-punkt-1-ledd-1-punkt-1-ledd-1">har mer enn halvparten av stemmerettene, eller</article></article></li><li data-li-identifier="-" data-name="-"><article class="listArticle" id="paragraf-8-nummer-2-punkt-1-ledd-1-punkt-2"><article class="legalP" id="paragraf-8-nummer-2-punkt-1-ledd-1-punkt-2-ledd-1">kan utnevne mer enn halvparten av medlemmene i foretakets kontrollorgan, administrasjonsorgan eller de organer som rettslig representerer foretaket, eller</article></article></li><li data-li-identifier="-" data-name="-"><article class="listArticle" id="paragraf-8-nummer-2-punkt-1-ledd-1-punkt-3"><article class="legalP" id="paragraf-8-nummer-2-punkt-1-ledd-1-punkt-3-ledd-1">har rett til å lede foretakets forretninger,</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">foretak som overfor en avtalepart direkte eller indirekte har rettigheter eller innflytelse som nevnt under bokstav a,</article></article></li><li data-li-identifier="c)" data-name="c)"><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1">foretak der et foretak nevnt under bokstav b direkte eller indirekte har rettigheter eller innflytelse som nevnt under bokstav a,</article></article></li><li data-li-identifier="d)" data-name="d)"><article class="listArticle" id="paragraf-8-nummer-2-punkt-4"><article class="legalP" id="paragraf-8-nummer-2-punkt-4-ledd-1">foretak der en avtalepart sammen med ett eller flere av foretakene nevnt under bokstav a, b eller c eller foretak der to eller flere av de sistnevnte foretak i fellesskap har rettigheter eller innflytelse som nevnt under bokstav a,</article></article></li><li data-li-identifier="e)" data-name="e)"><article class="listArticle" id="paragraf-8-nummer-2-punkt-5"><article class="legalP" id="paragraf-8-nummer-2-punkt-5-ledd-1">foretak der rettigheter eller innflytelse som nevnt under bokstav a, i fellesskap innehas av: <ul class="defaultList"><li data-li-identifier="-" data-name="-"><article class="listArticle" id="paragraf-8-nummer-2-punkt-5-ledd-1-punkt-1"><article class="legalP" id="paragraf-8-nummer-2-punkt-5-ledd-1-punkt-1-ledd-1">avtalepartene eller deres respektive tilknyttede foretak omhandlet under bokstav a til d, eller</article></article></li><li data-li-identifier="-" data-name="-"><article class="listArticle" id="paragraf-8-nummer-2-punkt-5-ledd-1-punkt-2"><article class="legalP" id="paragraf-8-nummer-2-punkt-5-ledd-1-punkt-2-ledd-1">én eller flere av avtalepartene eller ett eller flere av deres tilknyttede foretak omhandlet under bokstav a til d og én eller flere tredjemenn.</article></article></li></ul></article></article></li></ul></article><article class="numberedLegalP" data-numerator="3" id="paragraf-8-nummer-3">(3) Ved anvendelsen av § 3 skal den markedsandel som innehas av foretakene nevnt i annet ledd bokstav e i denne paragraf, fordeles likt på hvert enkelt foretak som har rettigheter eller innflytelse som nevnt under annet ledd bokstav a.</article></article><article class="legalArticle" data-lovdata-URL="LTI/forskrift/2004-08-17-1196/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-9-ledd-1">Denne forskriften trer i kraft 17. august 2004 og gjelder til 31. mai 2010.</article></article></main></body></html>