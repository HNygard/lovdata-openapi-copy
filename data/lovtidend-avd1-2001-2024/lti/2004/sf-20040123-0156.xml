<!DOCTYPE html><html lang="no"><head><title>Forskrift om endringer i patentforskriften (gjennomføring av EUs patentdirektiv mv.).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-01-23-156</dd><dt class="dokid">DokumentID</dt><dd class="dokid">LTI/forskrift/2004-01-23-156</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 2 s 257</dd><dt class="dateInForce">I kraft fra</dt><dd class="dateInForce">2004-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-12-20-1162</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-12-15-9/§1</li><li>lov/1967-12-15-9/§3b</li><li>lov/1967-12-15-9/§15a</li><li>lov/1967-12-15-9/§68</li><li>lov/1967-12-15-9/§69</li></ul></dd><dt class="dateOfPublication">Kunngjort</dt><dd class="dateOfPublication">2004-01-23</dd><dt class="lastupdated">Rettet</dt><dd class="lastupdated">2004-01-26 (tittel)</dd><dt class="journalNumber">Journalnummer</dt><dd class="journalNumber">2004-0318</dd><dt class="titleShort">Korttittel</dt><dd class="titleShort">Endr. i patentforskriften</dd><dt class="title">Tittel</dt><dd class="title">Forskrift om endringer i patentforskriften (gjennomføring av EUs patentdirektiv mv.).</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 23. januar 2004 med hjemmel i lov av 15. desember 1967 nr. 9 om patenter § 1, § 3b, § 15a, § 68 og § 69. Fremmet av Justis- og politidepartementet. Jf. EØS-avtalen vedlegg XVII nr. 9d (direktiv 98/44/EF).</dd><dt class="refid">RefID</dt><dd class="refid">forskrift/2004-01-23-156</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i patentforskriften (gjennomføring av EUs patentdirektiv mv.).<ul class="tocSubUl"><li>I<ul class="tocSubUl"><li>§ 20.</li><li>§ 21.</li><li>§ 97.</li><li>§ 98.</li><li>§ 99.</li><li>§ 100.</li><li>§ 101.</li><li>§ 102.</li><li>§ 103.</li><li>§ 104.</li><li>§ 105.</li><li>§ 106.</li><li>§ 107. (foreløpig tom)</li><li>§ 108. (foreløpig tom)</li><li>§ 109. (foreløpig tom)</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2004-01-23-156" id="dokument"><h1>Forskrift om endringer i patentforskriften (gjennomføring av EUs patentdirektiv mv.).</h1><section class="section" data-name="kapI" id="kapittel-1" data-lovdata-URL="LTI/forskrift/2004-01-23-156/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 20. desember 1996 nr. 1162 til patentloven (patentforskriften) gjøres følgende endringer:</article> <article class="defaultP" margin-top="true">Ny EØS-henvisning i hjemmelsfeltet skal lyde:</article><article class="legalP" id="kapittel-1-ledd-2">Jf. EØS-avtalen vedlegg XVII nr. 9d (direktiv 98/44/EF).</article> <article class="defaultP" margin-top="true">§ 18 skal lyde:</article><article class="legalP" id="kapittel-1-ledd-3">Beskrivelsen av oppfinnelsen bør ikke inneholde annet enn slikt som bidrar til forståelsen av den. Må nyskapte eller ikke alminnelig godtatte uttrykk anvendes, skal betydningen av dem forklares.</article><article class="legalP" id="kapittel-1-ledd-4">Omfatter patentsøknaden en deponert prøve av biologisk materiale som nevnt i patentloven § 8a, skal søknaden ved inngivelsen inneholde alle opplysninger av betydning om det biologiske materialets karakteristiske trekk som søkeren har tilgang til.</article> <article class="defaultP" margin-top="true">§ 20 og § 21 skal lyde:</article><article class="futureLegalArticle" data-name="§20" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 20</span>.</span><article class="legalP" id="kapittel-1-foreslåttparagraf-1-ledd-1">Er en prøve av biologisk materiale deponert, skal søkeren gi Patentstyret skriftlig opplysning om ved hvilken institusjon deponeringen ble foretatt, og det nummeret som denne institusjonen har gitt prøven. Opplysningene skal gis senest 16 måneder etter søknadsdagen eller, dersom prioritet er begjært, den dagen prioritet er begjært fra.</article><article class="legalP" id="kapittel-1-foreslåttparagraf-1-ledd-2">Begjærer søkeren at sakens dokumenter skal holdes allment tilgjengelig fra et tidligere tidspunkt enn fastsatt i patentloven § 22 første og annet ledd, skal opplysninger som nevnt i paragrafen her første ledd gis senest samtidig med begjæringen.</article><article class="legalP" id="kapittel-1-foreslåttparagraf-1-ledd-3">Er en prøve av deponert biologisk materiale overført til en annen internasjonal deponeringsmyndighet etter regel 5.1 i forskriften til Budapestkonvensjonen, skal søkeren eller patenthaveren underrette Patentstyret om dette og om det nummeret som institusjonen har gitt prøven.</article><article class="legalP" id="kapittel-1-foreslåttparagraf-1-ledd-4">Patentstyret kan som bevis for at opplysninger som nevnt i paragrafen her er riktige, kreve en kopi av den kvitteringen som institusjonen har utstedt.</article></article><article class="futureLegalArticle" data-name="§21" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 21</span>.</span><article class="legalP" id="kapittel-1-foreslåttparagraf-2-ledd-1">Ny deponering som nevnt i patentloven § 8a annet ledd skal foretas på den måten som foreskrives i Budapestkonvensjonen.</article><article class="legalP" id="kapittel-1-foreslåttparagraf-2-ledd-2">Ny deponering skal foretas innen tre måneder fra den dagen deponenten mottok underretning fra den internasjonale deponeringsmyndigheten om at prøver av det deponerte biologiske materialet ikke lenger kunne utleveres. Dersom institusjonen har opphørt som internasjonal deponeringsmyndighet for den type biologisk materiale som deponeringen gjaldt, eller har sluttet å utføre sine funksjoner etter Budapestkonvensjonen, og deponenten ikke har fått underretning om dette innen seks måneder etter at Det internasjonale byrå publiserte opplysninger om forholdet, kan den nye deponeringen foretas innen ni måneder fra publiseringen.</article><article class="legalP" id="kapittel-1-foreslåttparagraf-2-ledd-3">Deponenten skal innen fire måneder etter at den nye deponeringen ble foretatt, innlevere en kopi til Patentstyret av den kvitteringen som institusjonen har utstedt. Kvitteringen kan innleveres innen fristen etter § 20 første jf. annet ledd dersom denne utløper senere. Opplysning om nummeret på den patentsøknaden eller det patentet som det deponerte biologiske materialet hører til, skal gis sammen med kvitteringen.</article></article> <article class="defaultP" margin-top="true">§ 50 første ledd skal lyde:</article><article class="legalP" id="kapittel-1-ledd-5">Hvis ikke Patentstyret finner det åpenbart at innsigelsen skal forkastes etter patentloven § 24 fjerde ledd, skal Patentstyret sende to eksemplarer av innsigelsen med tilhørende bilag til patenthaveren med oppfordring om å gi tilsvar innen en nærmere bestemt frist.</article> <article class="defaultP" margin-top="true">§ 51 skal lyde:</article><article class="legalP" id="kapittel-1-ledd-6">Innsigelsesbehandlingen kan i tilfeller som nevnt i patentloven § 24 sjuende ledd bare fortsettes dersom Patentstyret sender varsel om dette til patenthaveren innen to måneder etter at Patentstyret fikk melding om at innsigelsen er trukket tilbake.</article> <article class="defaultP" margin-top="true">§ 60 skal lyde:</article><article class="legalP" id="kapittel-1-ledd-7">Er biologisk materiale deponert, skal søkeren gi Det internasjonale byrå skriftlig opplysning om ved hvilken institusjon deponeringen ble foretatt, og det nummeret som denne institusjonen har gitt det biologiske materialet, om ikke opplysninger om dette er gitt i søknaden.</article><article class="legalP" id="kapittel-1-ledd-8">Opplysningene skal gis senest 16 måneder etter søknadsdagen eller, dersom prioritet er begjært, den dagen prioritet er begjært fra. Dersom søkeren begjærer tidlig publisering av den internasjonale patentsøknaden etter artikkel 21 nr. 2 bokstav b i samarbeidskonvensjonen, skal opplysningene gis senest samtidig med begjæringen om publisering.</article> <article class="defaultP" margin-top="true">§ 66 skal lyde:</article><article class="legalP" id="kapittel-1-ledd-9">Fristen etter patentloven § 34 er fire måneder fra utløpet av fristen etter patentloven § 31 første ledd for videreføring av den internasjonale søknaden.</article> <article class="defaultP" margin-top="true">Nytt kapittel 15 og tilhørende nye § 97 – § 101 skal lyde:</article><span class="futuretitle" id="kapittel-1-foreslåttittel-1">Kapittel 15. Definisjon av plantesort. Landbruksunntaket</span><article class="futureLegalArticle" data-name="§97" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 97</span>.</span><article class="legalP" id="kapittel-1-foreslåttparagraf-3-ledd-1">Med plantesort forstås i patentloven og i denne forskrift en bestand av planter innenfor en enkelt taksionomisk gruppe av lavest kjente rang, som<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">kan defineres på grunnlag av forekomsten av kjennetegn som skyldes en bestemt genotype eller kombinasjon av genotyper,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">kan skilles fra enhver annen bestand av planter på grunnlag av forekomsten av minst ett av de nevnte kjennetegn, og</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">kan betraktes som en enhet når det gjelder evnen til å formere seg uforandret.</article></article></li></ul></article><article class="legalP" id="kapittel-1-foreslåttparagraf-3-ledd-2">Forekomsten av kjennetegn som nevnt i første ledd nr. 1, kan være invariabel eller variabel mellom sortsbestanddeler av samme slag, forutsatt at også variasjonsnivået skyldes genotypen eller kombinasjonen av genotyper.</article></article><article class="futureLegalArticle" data-name="§98" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 98</span>.</span><article class="legalP" id="kapittel-1-foreslåttparagraf-4-ledd-1">En gårdbrukers rett til å anvende planteformeringsmateriale i samsvar med patentloven § 3b første ledd, gjelder bare for følgende plantearter:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1"><i>Fôrvekster:</i> Cicer arietinum L. (kikert), Lupinus luteus L. (gul lupin), Medicago sativa L. (luserne), Pisum sativum L. (hageert), Trifolium alexandrinum L. (alexandrinekløver), Trifolium resupinatum L. (vendekløver), Vicia faba (bønnevikke) og Vicia sativa L. (fôrvikke)</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1"><i>Kornarter:</i> Avena sativa (havre), Hordeum vulgare L. (bygg), Oryza sativa L. (ris), Phalaris canariensis L. (kanarigras), Secale cereale L. (rug), X Triticosecale Wittm. (rughvete), Triticum aestivum L. emend. Fiori et Paol. (hvete), Triticum durum Desf. (durumhvete) og Triticum spelta L. (spelthvete)</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-4-ledd-1-punkt-3"><article class="legalP" id="kapittel-1-foreslåttparagraf-4-ledd-1-punkt-3-ledd-1"><i>Poteter:</i> Solanum tuberosum (poteter)</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-4-ledd-1-punkt-4"><article class="legalP" id="kapittel-1-foreslåttparagraf-4-ledd-1-punkt-4-ledd-1"><i>Olje- og fiberplanter:</i> Brassica napus L. – partim – (raps), Brassica rapa L. – partim – (rybs) og Linum usitatissimum (lin).</article></article></li></ul></article></article><article class="futureLegalArticle" data-name="§99" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 99</span>.</span><article class="legalP" id="kapittel-1-foreslåttparagraf-5-ledd-1">Små gårdbrukere skal ikke betale vederlag for utøvelse av retten etter patentloven § 3b første ledd. Med små gårdbrukere forstås gårdbrukere som<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">når det gjelder poteter, ikke dyrker et areal som overstiger det som er nødvendig for å produsere 185 tonn poteter pr. høst, uansett størrelsen på det arealet der gårdbrukeren eventuelt dyrker andre planter enn poteter.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">når det gjelder fôrvekster, ikke dyrker disse vekstene i en periode på mer enn fem år på et areal som overstiger det som er nødvendig for å produsere 92 tonn korn pr. høst, uansett størrelsen på det arealet der gårdbrukeren eventuelt dyrker andre planter.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">når det gjelder de øvrige plantearter som er nevnt i § 98, ikke dyrker disse vekstene på et areal som overstiger det som er nødvendig for å produsere 92 tonn korn pr. høst, uansett størrelsen på det arealet der gårdbrukeren eventuelt dyrker andre planter.</article></article></li></ul></article><article class="legalP" id="kapittel-1-foreslåttparagraf-5-ledd-2">Andre gårdbrukere skal betale rettighetshaveren et rimelig vederlag som skal være betydelig lavere enn det beløpet som kreves for en lisens til å produsere formeringsmateriale av samme slag i samme område. Hvis ikke annet er avtalt i samsvar med forrige punktum, skal vederlaget tilsvare 50 prosent av det nevnte beløpet.</article><article class="legalP" id="kapittel-1-foreslåttparagraf-5-ledd-3">En gårdbruker skal ikke betale vederlag for anvendelse av avlsdyr eller annet animalsk formeringsmateriale i samsvar med patentloven § 3b annet ledd.</article></article><article class="futureLegalArticle" data-name="§100" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 100</span>.</span><article class="legalP" id="kapittel-1-foreslåttparagraf-6-ledd-1">Hvis ikke annet er avtalt, skal gårdbrukeren på anmodning gi rettighetshaveren opplysninger som er relevante for å avgjøre om vilkårene for landbruksunntaket etter patentloven § 3b første ledd med forskrifter er oppfylt, og for å beregne et eventuelt vederlag etter § 99 annet ledd i forskriften her. Gårdbrukeren skal herunder oppgi<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-ledd-1-punkt-1"><article class="legalP" id="kapittel-1-foreslåttparagraf-6-ledd-1-punkt-1-ledd-1">mengden av planteformeringsmateriale som gårdbrukeren eventuelt har brukt i medhold av patentloven § 3b første ledd, og</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-ledd-1-punkt-2"><article class="legalP" id="kapittel-1-foreslåttparagraf-6-ledd-1-punkt-2-ledd-1">den virksomheten som eventuelt har produsert planteformeringsmaterialet for gårdbrukeren på grunnlag av dennes innhøstede produkter (forarbeidsvirksomheten).</article></article></li></ul></article><article class="legalP" id="kapittel-1-foreslåttparagraf-6-ledd-2">Rettighetshaveren kan bare kreve opplysninger om inneværende produksjonsår og et eller flere av de tre foregående år.</article></article><article class="futureLegalArticle" data-name="§101" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 101</span>.</span><article class="legalP" id="kapittel-1-foreslåttparagraf-7-ledd-1">Hvis ikke annet er avtalt, skal forarbeidsvirksomheten (jf. § 100 første ledd nr. 2) på anmodning gi rettighetshaveren opplysninger om mengden av innhøstede produkter som forarbeidsvirksomheten eventuelt har behandlet for gårdbrukeren, og den samlede mengden planteformeringsmateriale som er oppnådd på grunnlag av de innhøstede produktene.</article><article class="legalP" id="kapittel-1-foreslåttparagraf-7-ledd-2">Rettighetshaveren kan bare kreve opplysninger om inneværende produksjonsår og et eller flere av de tre foregående år.</article></article> <article class="defaultP" margin-top="true">Nye kapitler 16 og 17 skal lyde:</article><span class="futuretitle" id="kapittel-1-foreslåttittel-2">Kapittel 16. Den etiske nemnda for patentsaker</span><article class="futureLegalArticle" data-name="§102" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 102</span>.</span><article class="legalP" id="kapittel-1-foreslåttparagraf-8-ledd-1">Er Patentstyret i tvil om patentloven § 1b er til hinder for å imøtekomme en søknad, eller om et patent er meddelt i strid med denne bestemmelsen, skal Patentstyret be om en rådgivende uttalelse fra Den etiske nemnda for patentsaker, jf. patentloven § 15a og § 25 tredje ledd.</article><article class="legalP" id="kapittel-1-foreslåttparagraf-8-ledd-2">Anmodningen om rådgivende uttalelse skal være skriftlig og begrunnet. Patentstyret skal sende kopi av anmodningen til partene i saken, som skal gis en frist på én måned for å gi skriftlige kommentarer til Den etiske nemnda for patentsaker. Fristen kan forlenges av Patentstyret eller nemnda hvis det finnes rimelig.</article></article><article class="futureLegalArticle" data-name="§103" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 103</span>.</span><article class="legalP" id="kapittel-1-foreslåttparagraf-9-ledd-1">Den etiske nemnda for patentsaker skal ha fem medlemmer med personlig varamedlem. Nemnda skal være organisert som et utvalg under Den nasjonale forskningsetiske komité for naturvitenskap og teknologi (NENT).</article><article class="legalP" id="kapittel-1-foreslåttparagraf-9-ledd-2">Medlemmene og varamedlemmene, herunder en leder for nemnda, oppnevnes av Utdannings- og forskningsdepartementet etter forslag fra De nasjonale forskningsetiske komiteer for en periode på fire år. Ingen kan oppnevnes som medlem for mer enn to perioder i sammenheng.</article><article class="legalP" id="kapittel-1-foreslåttparagraf-9-ledd-3">Et medlem eller et varamedlem kan løses fra sitt verv av Utdannings- og forskningsdepartementet før periodens utløp etter eget ønske eller ved vesentlig mislighold av vervet.</article></article><article class="futureLegalArticle" data-name="§104" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 104</span>.</span><article class="legalP" id="kapittel-1-foreslåttparagraf-10-ledd-1">Saker som er forelagt Den etiske nemnda for patentsaker, skal behandles av en fulltallig nemnd om ikke nemndas leder ut fra sakens karakter finner at tre medlemmer er tilstrekkelig. Nemndas medlemmer skal søke å gi en felles uttalelse. Uttalelsen skal være skriftlig og begrunnet.</article><article class="legalP" id="kapittel-1-foreslåttparagraf-10-ledd-2">Nemndas rådgivende uttalelse skal sendes til Patentstyret med kopi til partene i saken, som skal gis en frist på én måned for å gi skriftlige kommentarer til Patentstyret. Fristen kan forlenges av Patentstyret hvis det finnes rimelig.</article></article><article class="futureLegalArticle" data-name="§105" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 105</span>.</span><article class="legalP" id="kapittel-1-foreslåttparagraf-11-ledd-1">Saksdokumentene til Den etiske nemnda for patentsaker er omfattet av offentlighetsloven så langt ikke annet er bestemt i paragrafen her.</article><article class="legalP" id="kapittel-1-foreslåttparagraf-11-ledd-2">Nemndas saksdokumenter blir offentlig tilgjengelige fra samme tid som Patentstyrets dokumenter i saken, jf. patentloven § 22 første til tredje ledd.</article><article class="legalP" id="kapittel-1-foreslåttparagraf-11-ledd-3">Nemnda kan ikke gi innsyn i opplysninger som er underlagt taushetsplikt etter forvaltningsloven § 13 til § 13e, likevel slik at nemnda ikke har taushetsplikt for opplysninger som angår oppfinnelsen fra den tid som følger av annet ledd i paragrafen her.</article></article><span class="futuretitle" id="kapittel-1-foreslåttittel-3">Kapittel 17. Tvangslisens</span><article class="futureLegalArticle" data-name="§106" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 106</span>.</span><article class="legalP" id="kapittel-1-foreslåttparagraf-12-ledd-1">Den som innleverer begjæring om tvangslisens til Konkurransetilsynet etter patentloven § 50a, skal ved påkrav betale et gebyr på kr 10.000 til Konkurransetilsynet. Hvis gebyret ikke betales innen den fristen som Konkurransetilsynet fastsetter, avvises begjæringen om tvangslisens.</article></article><article class="futureLegalArticle" data-name="§107" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 107</span>. <span class="legalArticleTitle">(foreløpig tom)</span></span></article><article class="futureLegalArticle" data-name="§108" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 108</span>. <span class="legalArticleTitle">(foreløpig tom)</span></span></article><article class="futureLegalArticle" data-name="§109" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 109</span>. <span class="legalArticleTitle">(foreløpig tom)</span></span></article> <article class="defaultP" margin-top="true">Nåværende kapittel 15 med tilhørende § 97 til § 100 blir nytt kapittel 18 med nye § 110 til § 113.</article></section><section class="section" data-name="kapII" id="kapittel-2" data-lovdata-URL="LTI/forskrift/2004-01-23-156/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Endringene gjelder fra 1. februar 2004.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Medlemmer og varamedlemmer til Den etiske nemnda for patentsaker oppnevnes første gang av Kongen, jf. patentforskriften § 103 annet ledd. Oppnevningen gjelder til og med 31. desember 2005.</article></article></li></ul></section></main></body></html>