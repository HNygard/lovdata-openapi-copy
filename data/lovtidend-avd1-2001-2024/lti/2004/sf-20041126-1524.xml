<!DOCTYPE html><html lang="no"><head><title>Forskrift (Nr. 129) om overgangsregler ved beregning av forhøyet og redusert merverdiavgift fra 1. januar 2005.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2004-11-26-1524</dd><dt class="dokid">DokumentID</dt><dd class="dokid">LTI/forskrift/2004-11-26-1524</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 14 s 2201</dd><dt class="dateInForce">I kraft fra</dt><dd class="dateInForce">2004-11-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-19-66/§75</li><li>forskrift/1992-12-18-4336</li></ul></dd><dt class="dateOfPublication">Kunngjort</dt><dd class="dateOfPublication">2004-12-03</dd><dt class="journalNumber">Journalnummer</dt><dd class="journalNumber">2004-1292</dd><dt class="titleShort">Korttittel</dt><dd class="titleShort">Forskr om overgangsregler ved beregning av MVA</dd><dt class="title">Tittel</dt><dd class="title">Forskrift (Nr. 129) om overgangsregler ved beregning av forhøyet og redusert merverdiavgift fra 1. januar 2005.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 26. november 2004 med hjemmel i lov 19. juni 1969 nr. 66 om merverdiavgift § 75 og delegeringsvedtak 18. desember 1992 nr. 4336.</dd><dt class="refid">RefID</dt><dd class="refid">forskrift/2004-11-26-1524</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift (Nr. 129) om overgangsregler ved beregning av forhøyet og redusert merverdiavgift fra 1. januar 2005.<ul class="tocSubUl"><li>Innledning<ul class="tocSubUl"><li>§ 1.</li><li>§ 2.</li></ul></li><li>Kap. 1. Hovedbestemmelse<ul class="tocSubUl"><li>§ 3.</li></ul></li><li>Kap. 2. Leverte, ikke fakturerte ytelser per 31. desember 2004<ul class="tocSubUl"><li>§ 4.</li><li>§ 5.</li><li>§ 6.</li></ul></li><li>Kap. 3. Prosjekter under arbeid per 31. desember 2004<ul class="tocSubUl"><li>§ 7.</li><li>§ 8.</li><li>§ 9.</li></ul></li><li>Kap. 4. Bygg- eller anleggsarbeid under utførelse for egen regning per 31. desember 2004<ul class="tocSubUl"><li>§ 10.</li></ul></li><li>Kap. 5. Korreksjoner som gjelder omsetning før 1. januar 2005<ul class="tocSubUl"><li>§ 11.</li><li>§ 12.</li></ul></li><li>Kap. 6. Ikrafttredelse<ul class="tocSubUl"><li>§ 13.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2004-11-26-1524" id="dokument"><h1>Forskrift (Nr. 129) om overgangsregler ved beregning av forhøyet og redusert merverdiavgift fra 1. januar 2005.</h1><section class="section" id="kapittel-1" data-lovdata-URL="LTI/forskrift/2004-11-26-1524/KAPITTEL_1"><h2>Innledning</h2><article class="legalArticle" data-lovdata-URL="LTI/forskrift/2004-11-26-1524/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" id="kapittel-1-paragraf-1-ledd-1">Denne forskrift gjelder for næringsdrivende som er registreringspliktige etter kap. VII i lov om merverdiavgift.</article><article class="legalP" id="kapittel-1-paragraf-1-ledd-2">Standardsatsen for merverdiavgift er med virkning fra 1. januar 2005 økt fra 24 pst. til 25 pst. Fra samme dato er satsen for persontransporttjenester mv. og kringkastingsavgiften økt fra 6 pst. til 7 pst. og satsen for næringsmidler redusert fra 12 pst. til 11 pst.</article></article><article class="legalArticle" data-lovdata-URL="LTI/forskrift/2004-11-26-1524/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" id="kapittel-1-paragraf-2-ledd-1">Det skal beregnes 25 pst., eventuelt 11 pst. eller 7 pst., merverdiavgift av varer og tjenester som leveres eller uttas og for arbeid som utføres etter 31. desember 2004. Varer og tjenester som leveres og arbeid som utføres før 1. januar 2005 skal avgiftsberegnes med 24 pst., eventuelt 12 pst. eller 6 pst., selv om faktura sendes etter denne dato.</article><article class="legalP" id="kapittel-1-paragraf-2-ledd-2">Næringsdrivende som per 31. desember 2004 har fakturert løpende ytelser som skal leveres etter 31. desember 2004, med 24 pst., eventuelt 12 eller 6 pst., må avgiftsberegne ytelser som nevnt med 25 pst., eventuelt 11 eller 7 pst. Avgiften skal medtas i første termin etter avgiftsforhøyelsen.</article></article></section><section class="section" data-name="kap1" id="kapittel-2" data-lovdata-URL="LTI/forskrift/2004-11-26-1524/KAPITTEL_2"><h2>Kap. 1. Hovedbestemmelse</h2><article class="legalArticle" data-lovdata-URL="LTI/forskrift/2004-11-26-1524/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" id="kapittel-2-paragraf-1-ledd-1">Næringsdrivende må i regnskapet eller i særskilte notater per 31. desember 2004 foreta slik registrering av kreditt- og kontantomsetning at det kan foretas riktig beregning av avgift på omsetning av varer og tjenester som er levert henholdsvis før 1. januar 2005 og etter 31. desember 2004.</article></article></section><section class="section" data-name="kap2" id="kapittel-3" data-lovdata-URL="LTI/forskrift/2004-11-26-1524/KAPITTEL_3"><h2>Kap. 2. Leverte, ikke fakturerte ytelser per 31. desember 2004</h2><article class="legalArticle" data-lovdata-URL="LTI/forskrift/2004-11-26-1524/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" id="kapittel-3-paragraf-1-ledd-1">Næringsdrivende som per 31. desember 2004 har levert varer, tjenester eller fullført arbeid uten at faktura er sendt, skal utarbeide en oppstilling over leverte, ikke fakturerte ytelser som nevnt, per 31. desember 2004.</article><article class="legalP" id="kapittel-3-paragraf-1-ledd-2">Oppstillingen skal for hver ytelse vise leveringsdato, kundes/oppdragsgivers navn, adresse, ytelsens art og avtalt vederlag.</article><article class="legalP" id="kapittel-3-paragraf-1-ledd-3">Oppstillingen skal oppbevares i 10 år.</article></article><article class="legalArticle" data-lovdata-URL="LTI/forskrift/2004-11-26-1524/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-3-paragraf-2-ledd-1">Næringsdrivende som nevnt i § 4 skal senest innen utgangen av januar 2005 fakturere de leverte, ikke fakturerte ytelsene per 31. desember 2004. Omsetningen, som skal avgiftsberegnes med 24 pst., eventuelt 12 pst. eller 6 pst., skal medtas i den ordinære omsetningsoppgave.</article></article><article class="legalArticle" data-lovdata-URL="LTI/forskrift/2004-11-26-1524/§6" data-name="§6" id="kapittel-3-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" id="kapittel-3-paragraf-3-ledd-1">Ved regnskapsføringen etter 31. desember 2004 må omsetning som gjelder leverte, ikke fakturerte ytelser per 31. desember 2004 skilles ut. Dette kan gjøres ved føring av beløpene på egne konti, ved særskilt merking av beløpene eller ved særskilte noteringer.</article></article></section><section class="section" data-name="kap3" id="kapittel-4" data-lovdata-URL="LTI/forskrift/2004-11-26-1524/KAPITTEL_4"><h2>Kap. 3. Prosjekter under arbeid per 31. desember 2004</h2><article class="legalArticle" data-lovdata-URL="LTI/forskrift/2004-11-26-1524/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-4-paragraf-1-ledd-1">Næringsdrivende som har prosjekter under arbeid, hvor levering skjer etter hvert som prosjektet utføres (f.eks. bygg- og anleggsarbeider), skal utarbeide en oppstilling over det som er levert på igangværende prosjekter per 31. desember 2004.</article><article class="legalP" id="kapittel-4-paragraf-1-ledd-2">Oppstillingen skal for hvert prosjekt vise oppdragsgivers navn, adresse, prosjektets art og den fulle verdi av det som er levert av prosjektet per 31. desember 2004. Videre skal oppstillingen for hvert prosjekt vise summen av sendte delfakturaer og eventuell ufakturert rest per 31. desember 2004.</article><article class="legalP" id="kapittel-4-paragraf-1-ledd-3">Det skal av oppstillingen eller av underbilag til denne fremgå hvorledes verdien av det som er levert av det enkelte prosjekt per 31. desember 2004, er beregnet, eksempelvis fordelt på direkte arbeidslønn, direkte materialer, andre direkte kostnader, tillegg for indirekte kostnader og fortjeneste.</article><article class="legalP" id="kapittel-4-paragraf-1-ledd-4">Dersom det på bakgrunn av mottatt samlet innbetaling fra oppdragsgiver per 31. desember 2004 uriktig er avgiftsberegnet en større verdi enn verdien av den leverte ytelse, skal det mottatte rene forskudd anføres på oppstillingen.</article><article class="legalP" id="kapittel-4-paragraf-1-ledd-5">Oppstillingen over igangværende prosjekter per 31. desember 2004 med tilhørende underbilag skal oppbevares i 10 år.</article></article><article class="legalArticle" data-lovdata-URL="LTI/forskrift/2004-11-26-1524/§8" data-name="§8" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-4-paragraf-2-ledd-1">Næringsdrivende skal ved delfakturering i 2005 ta hensyn til de differanser som fremkommer under § 7. Korreksjonene skal medtas i den ordinære omsetningsoppgave.</article><article class="legalP" id="kapittel-4-paragraf-2-ledd-2">Når prosjektet er fullført, skal det fremgå av sluttavregningen hvor stor del av det samlede vederlag som er avgiftsberegnet med 24 pst. utgående merverdiavgift og hvor stor del av vederlaget som er avgiftsberegnet med 25 pst. utgående merverdiavgift.</article></article><article class="legalArticle" data-lovdata-URL="LTI/forskrift/2004-11-26-1524/§9" data-name="§9" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-4-paragraf-3-ledd-1">Ved regnskapsføringen etter 31. desember 2004 må omsetning som gjelder den leverte, ikke fakturerte del av slike prosjekter per 31. desember 2004 skilles ut. Dette kan gjøres ved føring av beløpene på egne konti, ved særskilt merking av beløpene eller ved særskilte noteringer.</article></article></section><section class="section" data-name="kap4" id="kapittel-5" data-lovdata-URL="LTI/forskrift/2004-11-26-1524/KAPITTEL_5"><h2>Kap. 4. Bygg- eller anleggsarbeid under utførelse for egen regning per 31. desember 2004</h2><article class="legalArticle" data-lovdata-URL="LTI/forskrift/2004-11-26-1524/§10" data-name="§10" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-5-paragraf-1-ledd-1">Næringsdrivende som har bygg- eller anleggsarbeid under utførelse for egen regning skal senest på siste omsetningsoppgave for 2004 ta med omsetningsverdien av det som er utført per 31. desember 2004 med tilhørende 24 pst. utgående merverdiavgift.</article><article class="legalP" id="kapittel-5-paragraf-1-ledd-2">For øvrig gjelder bestemmelsene i § 7 så langt de passer.</article></article></section><section class="section" data-name="kap5" id="kapittel-6" data-lovdata-URL="LTI/forskrift/2004-11-26-1524/KAPITTEL_6"><h2>Kap. 5. Korreksjoner som gjelder omsetning før 1. januar 2005</h2><article class="legalArticle" data-lovdata-URL="LTI/forskrift/2004-11-26-1524/§11" data-name="§11" id="kapittel-6-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-6-paragraf-1-ledd-1">Korreksjoner som følge av heving av kjøp, tap på utestående fordringer, innbetalinger på tidligere avskrevne fordringer o.l., etter 31. desember 2004 som gjelder omsetning/leveranser før 1. januar 2005, skal medtas i den ordinære omsetningsoppgave. Andre korreksjoner etter 31. desember 2004 som følge av feil omsetningsoppgave i tiden før 1. januar 2005 skal oppgis i egen oppgave (tilleggsoppgave).</article></article><article class="legalArticle" data-lovdata-URL="LTI/forskrift/2004-11-26-1524/§12" data-name="§12" id="kapittel-6-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-6-paragraf-2-ledd-1">Ved regnskapsføringen etter 31. desember 2004 må korreksjoner som gjelder omsetning/leveranser for 1. januar 2005 skilles ut. Dette kan gjøres ved føring av beløpene på egne konti, ved særskilt merking av beløpene eller ved særskilte noteringer.</article></article></section><section class="section" data-name="kap6" id="kapittel-7" data-lovdata-URL="LTI/forskrift/2004-11-26-1524/KAPITTEL_7"><h2>Kap. 6. Ikrafttredelse</h2><article class="legalArticle" data-lovdata-URL="LTI/forskrift/2004-11-26-1524/§13" data-name="§13" id="kapittel-7-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-7-paragraf-1-ledd-1">Denne forskrift trer i kraft straks.</article></article></section></main></body></html>