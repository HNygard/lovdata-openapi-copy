<!DOCTYPE html><html lang="no"><head><title>Forskrift om regulering av fisket etter kolmule i 2022</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-16-3626</dd><dt class="dokid">DokumentID</dt><dd class="dokid">LTI/forskrift/2021-12-16-3626</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2022-01-01 – 2022-12-31</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§11</li><li>lov/2008-06-06-37/§12</li><li>lov/2008-06-06-37/§13</li><li>lov/2008-06-06-37/§14</li><li>lov/2008-06-06-37/§16</li><li>lov/2008-06-06-37/§36</li><li>lov/2008-06-06-37/§37</li><li>lov/2008-06-06-37/§59</li><li>lov/1999-03-26-15/§12</li><li>lov/1999-03-26-15/§20</li></ul></dd><dt class="dateOfPublication">Kunngjort</dt><dd class="dateOfPublication">2021-12-17 11:20</dd><dt class="journalNumber">Journalnummer</dt><dd class="journalNumber">2021-2175</dd><dt class="titleShort">Korttittel</dt><dd class="titleShort">Forskrift om regulering av fisket etter kolmule i 2022</dd><dt class="title">Tittel</dt><dd class="title">Forskrift om regulering av fisket etter kolmule i 2022</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 16. desember med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 11, § 12, § 13, § 14, § 16, § 36, § 37 og § 59, og lov 26. mars 1999 nr. 15 om retten til å delta i fiske og fangst (deltakerloven) § 12 og § 20.</dd><dt class="refid">RefID</dt><dd class="refid">forskrift/2021-12-16-3626</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter kolmule i 2022<ul class="tocSubUl"><li>§ 1. Generelt forbud</li><li>§ 2. Totalkvote</li><li>§ 3. Gruppekvote for fartøy med kolmuletråltillatelse</li><li>§ 4. Gruppekvote for fartøy med pelagisk tråltillatelse eller nordsjøtråltillatelse</li><li>§ 5. Kvotefleksibilitet over årsskiftet på gruppenivå</li><li>§ 6. Kvoter på fartøynivå for fartøy med kolmuletråltillatelse</li><li>§ 7. Kvoter på fartøynivå for fartøy med pelagisk tråltillatelse eller nordsjøtråltillatelse</li><li>§ 8. Beregning av kvote på fartøynivå</li><li>§ 9. Kvotefleksibilitet over årsskiftet på fartøynivå</li><li>§ 10. Partråling</li><li>§ 11. Kvoteutnyttelse</li><li>§ 12. Overføring av fangst</li><li>§ 13. Bifangst av kolmule</li><li>§ 14. Avkortning av kvote ved dumping eller neddreping</li><li>§ 15. Bemyndigelse</li><li>§ 16. Overtredelsesgebyr</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-16-3626" id="dokument"><h1>Forskrift om regulering av fisket etter kolmule i 2022</h1><article class="legalArticle" data-lovdata-URL="LTI/forskrift/2021-12-16-3626/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h2><article class="legalP" id="paragraf-1-ledd-1">Det er forbudt for norske fartøy å fiske og lande kolmule i 2022.</article></article><article class="legalArticle" data-lovdata-URL="LTI/forskrift/2021-12-16-3626/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Totalkvote</span></h2><article class="legalP" id="paragraf-2-ledd-1">Uten hinder av forbudet i § 1 kan norske fartøy med adgang til å delta, fiske og lande inntil 200&#xa0;230 tonn kolmule i Norges territorialfarvann, Norges økonomiske sone, Fiskerisonen ved Jan Mayen, Fiskevernsonen ved Svalbard og i internasjonalt farvann. Av dette kvantum avsettes 1&#xa0;030 tonn til forskningskvote.</article><article class="legalP" id="paragraf-2-ledd-2">Av totalkvoten kan inntil 31&#xa0;920 tonn fiskes i Færøyenes fiskerisone.</article><article class="legalP" id="paragraf-2-ledd-3">Av totalkvoten kan inntil 146&#xa0;054 tonn fiskes i EU-sonen i ICES' statistikkområde 2a, 4, 6a, 6b og 7.</article></article><article class="legalArticle" data-lovdata-URL="LTI/forskrift/2021-12-16-3626/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gruppekvote for fartøy med kolmuletråltillatelse</span></h2><article class="legalP" id="paragraf-3-ledd-1">Fartøy med kolmuletråltillatelse kan fiske og lande inntil 155&#xa0;376 tonn kolmule i Norges territorialfarvann, Norges økonomiske sone, Fiskerisonen ved Jan Mayen, Fiskevernsonen ved Svalbard og i internasjonalt farvann.</article><article class="legalP" id="paragraf-3-ledd-2">Av gruppekvoten for fartøy med kolmuletråltillatelse kan inntil 24&#xa0;898 tonn fiskes i Færøyenes fiskerisone.</article><article class="legalP" id="paragraf-3-ledd-3">Av gruppekvoten for fartøy med kolmuletråltillatelse kan inntil 113&#xa0;922 tonn fiskes i EU-sonen i ICES' statistikkområde 2a, 4, 6a, 6b og 7.</article></article><article class="legalArticle" data-lovdata-URL="LTI/forskrift/2021-12-16-3626/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gruppekvote for fartøy med pelagisk tråltillatelse eller nordsjøtråltillatelse</span></h2><article class="legalP" id="paragraf-4-ledd-1">Fartøy med pelagisk tråltillatelse eller nordsjøtråltillatelse kan fiske og lande inntil 43&#xa0;824 tonn kolmule i Norges territorialfarvann, Norges økonomiske sone, Fiskerisonen ved Jan Mayen, Fiskevernsonen ved Svalbard og i internasjonalt farvann.</article><article class="legalP" id="paragraf-4-ledd-2">Av gruppekvoten for fartøy med pelagisk tråltillatelse og nordsjøtråltillatelse kan inntil 7&#xa0;022 tonn fiskes i Færøyenes fiskerisone.</article><article class="legalP" id="paragraf-4-ledd-3">Av gruppekvoten for fartøy med pelagisk tråltillatelse og nordsjøtråltillatelse kan inntil 32&#xa0;132 tonn fiskes i EU-sonen i ICES' statistikkområde 2a, 4, 6a, 6b og 7.</article></article><article class="legalArticle" data-lovdata-URL="LTI/forskrift/2021-12-16-3626/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kvotefleksibilitet over årsskiftet på gruppenivå</span></h2><article class="legalP" id="paragraf-5-ledd-1">Dersom en gruppekvote overfiskes, kan Fiskeridirektoratet belaste gruppekvoten det påfølgende kvoteåret med et tilsvarende kvantum.</article><article class="legalP" id="paragraf-5-ledd-2">Dersom en gruppekvote ikke er oppfisket ved kvoteårets slutt, kan Fiskeridirektoratet godskrive inntil 10&#xa0;% av denne gruppekvoten til det påfølgende kvoteåret.</article><article class="legalP" id="paragraf-5-ledd-3">Dersom det beregnes at det vil gjenstå mer enn 10&#xa0;% av en gruppekvote ved kvoteårets slutt, kan Fiskeridirektoratet innenfor samme kvoteår refordele overskytende kvantum til andre fartøygrupper.</article></article><article class="legalArticle" data-lovdata-URL="LTI/forskrift/2021-12-16-3626/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kvoter på fartøynivå for fartøy med kolmuletråltillatelse</span></h2><article class="legalP" id="paragraf-6-ledd-1">Fiskeridirektoratet fastsetter kvoter på fartøynivå, områdedelkvoter og kvotefleksibilitetsgrunnlag etter at tallene for fangst og kvotefleksibilitet for 2021 foreligger i januar 2022.</article></article><article class="legalArticle" data-lovdata-URL="LTI/forskrift/2021-12-16-3626/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kvoter på fartøynivå for fartøy med pelagisk tråltillatelse eller nordsjøtråltillatelse</span></h2><article class="legalP" id="paragraf-7-ledd-1">Fiskeridirektoratet fastsetter kvoter på fartøynivå, områdedelkvoter og kvotefleksibilitetsgrunnlag etter at tallene for fangst og kvotefleksibilitet for 2021 foreligger i januar 2022.</article></article><article class="legalArticle" data-lovdata-URL="LTI/forskrift/2021-12-16-3626/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Beregning av kvote på fartøynivå</span></h2><article class="legalP" id="paragraf-8-ledd-1">Kvoten og kvotefleksibilitetsgrunnlaget til det enkelte fartøy beregnes ved å multiplisere kvoteenheten, eller delkvoteenhetene for de ulike områdene, med fartøyets fastsatte kvotefaktor.</article></article><article class="legalArticle" data-lovdata-URL="LTI/forskrift/2021-12-16-3626/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kvotefleksibilitet over årsskiftet på fartøynivå</span></h2><article class="legalP" id="paragraf-9-ledd-1">Fartøy med kolmuletråltillatelse, pelagisk tråltillatelse eller nordsjøtråltillatelse kan overfiske kvoten tildelt etter § 6 og § 7 med inntil 10&#xa0;% i 2022. Fartøy som benytter denne adgangen vil bli belastet et tilsvarende kvantum for kvoteåret 2023. Dersom kvoten ikke er oppfisket ved utløpet av 2022, godskrives inntil 10&#xa0;% av denne kvoten i 2023. Fartøy som benyttet adgangen i 2021 blir belastet eller godskrevet et tilsvarende kvantum for kvoteåret 2022.</article><article class="legalP" id="paragraf-9-ledd-2">Fartøy som i 2022 benytter slumpfiskeordningen i henhold til forskrift 4. mars 2005 nr. 193 om strukturkvoteordning mv. for havfiskeflåten § 15, kan ikke benytte adgangen til kvotefleksibilitet på fartøynivå.</article></article><article class="legalArticle" data-lovdata-URL="LTI/forskrift/2021-12-16-3626/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Partråling</span></h2><article class="legalP" id="paragraf-10-ledd-1">Uten hinder av forbudene i § 11 og § 12 kan fartøy med pelagisk tråltillatelse eller nordsjøtråltillatelse som partråler på følgende vilkår fordele kvantumet ved landing, uavhengig av hvilket fartøy som fører fangsten:<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">Fartøyene må være skriftlig påmeldt som partrållag til Norges Sildesalgslag før fisket tar til.</article></article></li><li data-li-identifier="b." data-name="b."><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">Fartøyene i partrållaget må fiske med samme redskap, og to fartøy kan dra med inntil 2 wire i hver sin vinge av trålredskapet. Det er ikke tillatt å nytte tråldører under partråling.</article></article></li><li data-li-identifier="c." data-name="c."><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">Dersom fangst som tas i forbindelse med partråling deles, skal minimum 20&#xa0;% av fangsten per landing fordeles til de aktuelle fartøyene. Det skal alltid føres fangst på det fartøy som lander fangsten.</article></article></li><li data-li-identifier="d." data-name="d."><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">Ved innmelding av fangst til Norges Sildesalgslag og ved landing skal det gis oppgave over at fangsten er tatt som partrållag.</article></article></li><li data-li-identifier="e." data-name="e."><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">Et fartøy kan ikke dele fangst med mer enn to andre fartøy i løpet av reguleringsåret.</article></article></li><li data-li-identifier="f." data-name="f."><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">Et fartøy kan likevel dele fangst med nytt fartøy dersom tidligere fartøy i partrållaget er utgått av merkeregisteret som følge av en strukturordning.</article></article></li><li data-li-identifier="g." data-name="g."><article class="listArticle" id="paragraf-10-ledd-1-punkt-7"><article class="legalP" id="paragraf-10-ledd-1-punkt-7-ledd-1">Fiskeridirektoratets regionkontor kan kreve at fartøy som meldes som partrållag fremstiller seg for godkjenning. Fiskeridirektoratet er klageinstans.</article></article></li></ul></article></article><article class="legalArticle" data-lovdata-URL="LTI/forskrift/2021-12-16-3626/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kvoteutnyttelse</span></h2><article class="legalP" id="paragraf-11-ledd-1">Hvert fartøy kan bare fiske og lande én kvote av de enkelte fiskeslag innenfor reguleringsåret. Dersom fartøyet har startet fiske på en kvote, kan det ikke starte fiske på en annen kvote av samme fiskeslag i løpet av reguleringsåret. Uten hinder av dette kan hvert fartøy fiske og lande kvote utvekslet eller tildelt i medhold av bestemmelser om spesielle kvoteordninger.</article><article class="legalP" id="paragraf-11-ledd-2">Dersom fartøyeier skifter ut sitt fartøy, skal det gjøres fradrag i kvoten som tildeles det ervervede fartøyet for det kvantum fartøyeier har fisket og landet innenfor reguleringsåret med fartøyet som skiftes ut. Uten hinder av første ledd kan fartøyeier fiske med det ervervede fartøyet selv om tidligere eier har fisket og landet fangst med samme fartøy innenfor reguleringsåret, men det skal da gjøres fradrag i kvoten for det kvantum selger av utskiftingsfartøyet har fisket og landet i reguleringsåret med fartøyet. Første og annet ledd gjelder tilsvarende ved utskifting av fartøy i åpen gruppe. Når det kan gjøres fradrag både etter første og annet punktum, skal bare det kvantumet som er størst trekkes fra.</article><article class="legalP" id="paragraf-11-ledd-3">Ved kjøp av fartøyet for fortsatt drift kan ny fartøyeier uten hinder av første ledd fiske med det ervervede fartøyet selv om tidligere eier har fisket og landet fangst med samme fartøy innenfor reguleringsåret, men det skal gjøres fradrag i kvoten for det selger av fartøyet har fisket og landet med dette fartøyet i løpet av reguleringsåret. Tilsvarende gjelder ved kjøp av fartøy som skal delta i åpen gruppe.</article><article class="legalP" id="paragraf-11-ledd-4">Ved tildeling av fisketillatelse til erstatning for tilsvarende fisketillatelse som oppgis fra et annet fartøy skal det gjøres fradrag i kvoten for det kvantum som innenfor reguleringsåret er fisket i henhold til tillatelsen som oppgis fra det andre fartøyet. Fartøyet som tildeles fisketillatelse kan uten hinder av første ledd fiske på den tildelte fisketillatelsen, men det skal gjøres fradrag i kvoten for det kvantum fartøyet har fisket i løpet av reguleringsåret. Når det kan gjøres fradrag både etter første og annet punktum, skal bare det kvantum som er størst trekkes fra.</article><article class="legalP" id="paragraf-11-ledd-5">Dersom det er foretatt utskifting eller salg for fortsatt drift flere ganger i løpet av reguleringsåret, eller både utskifting og salg for fortsatt drift, skal det så langt det passer tas høyde for dette ved fradrag i kvoten etter annet til fjerde ledd. Tilsvarende gjelder dersom en fisketillatelse tildeles til erstatning for tilsvarende fisketillatelse som oppgis fra annet fartøy, og den oppgitte tillatelsen tidligere i reguleringsåret er tildelt til erstatning for fisketillatelse som oppgis fra et annet fartøy. Tilsvarende gjelder også så langt det passer dersom det i løpet av reguleringsåret er gjennomført både utskifting eller salg for fortsatt drift, og tildeling av fisketillatelse til erstatning for tilsvarende tillatelse.</article><article class="legalP" id="paragraf-11-ledd-6">Det kan gjøres unntak fra bestemmelsene i første ledd, annet ledd annet punktum og tredje ledd dersom fartøyet har deltatt i lukket gruppe i de enkelte fiskeri og ikke har skiftet eier de siste to årene. Det kan gjøres unntak fra bestemmelsen i fjerde ledd dersom fisketillatelsen som oppgis har vært tildelt samme fartøy sammenhengende i de siste to årene.</article><article class="legalP" id="paragraf-11-ledd-7">Fiskeridirektoratets regionkontor kan gjøre unntak fra første ledd, annet ledd annet punktum og tredje ledd for fartøy som erverves til erstatning for fartøy som på grunn av havari eller forlis har vesentlig driftsavbrudd. Det er en forutsetning at vilkårene for bruk av leiefartøy ellers er oppfylt.</article></article><article class="legalArticle" data-lovdata-URL="LTI/forskrift/2021-12-16-3626/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overføring av fangst</span></h2><article class="legalP" id="paragraf-12-ledd-1">Det kvantum som kan fiskes med det enkelte fartøy kan ikke overføres til annet fartøy. Det er også forbudt å motta og å lande fangst som er fisket av et annet fartøy.</article><article class="legalP" id="paragraf-12-ledd-2">Det er likevel tillatt å overføre fangst på feltet mellom fartøy som fisker med not og trål dersom fartøyene er egnet, bemannet og utrustet for fiske.</article><article class="legalP" id="paragraf-12-ledd-3">Det er ikke tillatt å overføre fangst som er tatt om bord.</article></article><article class="legalArticle" data-lovdata-URL="LTI/forskrift/2021-12-16-3626/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bifangst av kolmule</span></h2><article class="legalP" id="paragraf-13-ledd-1">Det er ikke tillatt å ha bifangst av kolmule ved fiske etter andre arter. Slik bifangst er likevel tillatt når bifangsten kan avregnes fartøyets kolmulekvote, eller fartøyet er uten adgang til å delta i fisket etter kolmule.</article></article><article class="legalArticle" data-lovdata-URL="LTI/forskrift/2021-12-16-3626/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Avkortning av kvote ved dumping eller neddreping</span></h2><article class="legalP" id="paragraf-14-ledd-1">Er fangst forsettlig eller uaktsomt dumpet eller på annen måte drept ned, kan Fiskeridirektoratets regionkontor fatte vedtak om en forholdsmessig avkortning av kvoten.</article><article class="legalP" id="paragraf-14-ledd-2">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2021-12-16-3626/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bemyndigelse</span></h2><article class="legalP" id="paragraf-15-ledd-1">Fiskeridirektoratet kan fastsette fartøykvoter og områdedelkvoter for fartøy med kolmuletråltillatelse, pelagisk tråltillatelse og nordsjøtråltillatelse, og kan dessuten fastsette et kvotefleksibilitetsgrunnlag for beregning av overføring av kvoter mellom år på fartøynivå.</article><article class="legalP" id="paragraf-15-ledd-2">Fiskeridirektoratet kan stoppe fisket når totalkvoten, gruppekvotene eller områdekvotene er beregnet oppfisket.</article><article class="legalP" id="paragraf-15-ledd-3">Fiskeridirektoratet kan endre forskriften og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2021-12-16-3626/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overtredelsesgebyr</span></h2><article class="legalP" id="paragraf-16-ledd-1">Foretak og den som forsettlig eller uaktsomt overtrer bestemmelser gitt i eller i medhold av forskriften, kan ilegges overtredelsesgebyr i henhold til havressurslova § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2021-12-16-3626/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" id="paragraf-17-ledd-1">Den som forsettlig eller uaktsomt overtrer bestemmelser gitt i eller i medhold av denne forskriften, straffes i henhold til havressurslova § 60, § 61, § 64 og § 65, eller deltakerloven § 31. På samme måte straffes forsøk og medvirkning.</article></article><article class="legalArticle" data-lovdata-URL="LTI/forskrift/2021-12-16-3626/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft 1. januar 2022 og gjelder til og med 31. desember 2022.</article></article></main></body></html>