<!DOCTYPE html><html lang="no"><head><title>Forskrift om endring i forskrift om sanksjoner og restriktive tiltak vedrørende situasjonen i Den sentralafrikanske republikk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-03-03-639</dd><dt class="dokid">DokumentID</dt><dd class="dokid">LTI/forskrift/2021-03-03-639</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="subunit">Etat</dt><dd class="subunit"><ul><li>Rettsavdelingen, seksjon for humanitær- og strafferett</li></ul></dd><dt class="dateInForce">I kraft fra</dt><dd class="dateInForce">2021-03-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-09-18-1061</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2015-09-18-1061/§5</li><li>lov/1968-06-07-4/§1</li><li>lov/2001-04-27-14/§1</li></ul></dd><dt class="dateOfPublication">Kunngjort</dt><dd class="dateOfPublication">2021-03-10 15:10</dd><dt class="journalNumber">Journalnummer</dt><dd class="journalNumber">2021-0330</dd><dt class="titleShort">Korttittel</dt><dd class="titleShort">Endr. i forskrift om sanksjoner og restriktive tiltak, Den sentralafrikanske republikk</dd><dt class="title">Tittel</dt><dd class="title">Forskrift om endring i forskrift om sanksjoner og restriktive tiltak vedrørende situasjonen i Den sentralafrikanske republikk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Utenriksdepartementet 3. mars 2021 med hjemmel i forskrift 18. september 2015 nr. 1061 om sanksjoner og restriktive tiltak vedrørende situasjonen i Den sentralafrikanske republikk § 5.</dd><dt class="refid">RefID</dt><dd class="refid">forskrift/2021-03-03-639</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om sanksjoner og restriktive tiltak vedrørende situasjonen i Den sentralafrikanske republikk<ul class="tocSubUl"><li>I<ul class="tocSubUl"><li>Artikkel 3</li><li>Artikkel 4</li><li>Artikkel 19a</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-03-03-639" id="dokument"><h1>Forskrift om endring i forskrift om sanksjoner og restriktive tiltak vedrørende situasjonen i Den sentralafrikanske republikk</h1><section class="section" data-name="kapI" id="kapittel-1" data-lovdata-URL="LTI/forskrift/2021-03-03-639/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. september 2015 nr. 1061 om sanksjoner og restriktive tiltak vedrørende situasjonen i Den sentralafrikanske republikk gjøres følgende endringer:</article> <article class="defaultP" margin-top="true">§ 2 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) EUs vedlagte forordning (EU) nr. 224/2014 om restriktive tiltak i lys av situasjonen i Den sentralafrikanske republikk, med senere endringer, gjelder som forskrift med de tilpasninger som følger av denne bestemmelsen.</article> <article class="defaultP" margin-top="true">§ 2 femte ledd skal lyde:</article><article class="numberedLegalP" data-numerator="5" id="kapittel-1-nummer-2">(5) Vedlegg I til vedlagte forordning (EU) nr. 224/2014 er i denne forskriften erstattet med en lenke til FNs sanksjonskomités konsoliderte liste.</article> <article class="defaultP" margin-top="true">Forskriftens vedlegg A Artikkel 3 skal lyde:</article><article class="futureLegalArticle" data-name="a3" id="kapittel-1-foreslåttparagraf-1"><span class="futureLegalArticleHeader" data-text-align="center">Artikkel 3</span><article class="legalP" id="kapittel-1-foreslåttparagraf-1-ledd-1">Som unntak fra bestemmelsene i artikkel 2 skal forbudene fastsatt i nevnte artikkel ikke gjelde yting av faglig bistand, finansiering eller finansiell bistand eller formidlingstjenester<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">som utelukkende er bestemt til støtte for eller bruk av FNs fredsbevarende operasjon i Den sentralafrikanske republikk (MINUSCA), EUs operasjoner og franske styrker utplassert i Den sentralafrikanske republikk samt andre styrker fra De forente nasjoners medlemsstater som yter opplæring og bistand som det er gitt underretning om i samsvar med bokstav c),</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">knyttet til vernetøy, herunder skuddsikre vester og militærhjelmer, som er midlertidig eksportert til Den sentralafrikanske republikk av FN-personell, representanter for mediene, humanitære hjelpearbeidere, bistandsarbeidere og tilknyttet personell, og som utelukkende er til deres personlige bruk,</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">knyttet til forsyning av ikke-dødbringende utstyr og yting av bistand, herunder operasjonell og ikke-operasjonell opplæring til Den sentralafrikanske republikks sikkerhetsstyrker, herunder statlige sivile rettshåndhevende institusjoner, som utelukkende er bestemt til støtte for eller bruk i reformprosessen i Den sentralafrikanske republikks sikkerhetssektor, i samarbeid med MINUSCA, forutsatt at det er gitt underretning på forhånd til Sanksjonskomiteen,</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">knyttet til ikke-dødbringende militært materiell som utelukkende er bestemt til humanitære formål eller beskyttelsesformål, forutsatt at det minst 20 dager på forhånd er gitt underretning om yting av nevnte bistand eller tjenester til Sanksjonskomiteen,</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1">knyttet til våpen med et kaliber på høyst 14,5 mm og ammunisjon og komponenter som er spesialkonstruert for nevnte våpen, ubevæpnede landgående militære kjøretøyer og landgående militære kjøretøyer utstyrt med våpen med et kaliber på høyst 14,5 mm og reservedeler til disse, granatgeværer og ammunisjon som er spesialkonstruert for nevnte våpen, til Den sentralafrikanske republikks sikkerhetsstyrker, herunder statlige sivile rettshåndhevende institusjoner, når nevnte våpen, ammunisjon, komponenter og kjøretøyer utelukkende er bestemt til støtte for eller bruk i reformprosessen i Den sentralafrikanske republikks sikkerhetssektor, forutsatt at det minst 20 dager på forhånd er gitt underretning om nevnte bistand eller tjenester til Sanksjonskomiteen,</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1">knyttet til våpen og annet tilhørende dødbringende utstyr som ikke er oppført i artikkel 3 bokstav e), til Den sentralafrikanske republikks sikkerhetsstyrker, herunder statlige sivile rettshåndhevende institusjoner, når nevnte våpen og utstyr utelukkende er bestemt til støtte for eller bruk i reformprosessen i Den sentralafrikanske republikks sikkerhetssektor, etter forhåndsgodkjenning fra Sanksjonskomiteen.</article></article></li></ul></article></article> <article class="defaultP" margin-top="true">Forskriftens vedlegg A Artikkel 4 skal lyde:</article><article class="futureLegalArticle" data-name="a4" id="kapittel-1-foreslåttparagraf-2"><span class="futureLegalArticleHeader" data-text-align="center">Artikkel 4</span><article class="legalP" id="kapittel-1-foreslåttparagraf-2-ledd-1">Som unntak fra bestemmelsene i artikkel 2, og forutsatt at Sanksjonskomiteen på forhånd har godkjent yting av nevnte faglige bistand eller formidlingstjeneste, finansiering eller finansielle bistand, skal forbudene fastsatt i nevnte artikkel ikke gjelde yting av faglig bistand, finansiering eller finansiell bistand ved salg, levering, overføring eller eksport av varer og teknologi oppført på EUs felles liste over militært materiell, eller enhver yting av tilknyttet faglig bistand eller formidlingstjenester.</article></article> <article class="defaultP" margin-top="true">Forskriftens vedlegg A Artikkel 5 tredje ledd skal lyde:</article><article class="numberedLegalP" data-numerator="3" id="kapittel-1-nummer-3">3. Vedlegg I omfatter fysiske eller juridiske personer, enheter og organer som Sanksjonskomiteen anser for<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-3-punkt-1"><article class="legalP" id="kapittel-1-nummer-3-punkt-1-ledd-1">å delta i eller å støtte handlinger som undergraver freden, stabiliteten og sikkerheten i Den sentralafrikanske republikk, herunder handlinger som truer eller er i strid med stabiliserings- og forsoningsprosessen eller bidrar til å øke volden,</article></article></li><li data-li-identifier="b." data-name="b."><article class="listArticle" id="kapittel-1-nummer-3-punkt-2"><article class="legalP" id="kapittel-1-nummer-3-punkt-2-ledd-1">å ha brutt våpenembargoen fastsatt i punkt 54 i FNs sikkerhetsrådsresolusjon 2127 (2013), eller direkte eller indirekte ha levert, solgt eller overført til væpnede grupper eller kriminelle nettverk i Den sentralafrikanske republikk, eller ha mottatt, våpen eller tilhørende materiell eller faglig rådgivning, opplæring eller bistand, herunder finansiering eller finansiell bistand, knyttet til voldsaktiviteter utført av væpnede grupper eller kriminelle nettverk i Den sentralafrikanske republikk,</article></article></li><li data-li-identifier="c." data-name="c."><article class="listArticle" id="kapittel-1-nummer-3-punkt-3"><article class="legalP" id="kapittel-1-nummer-3-punkt-3-ledd-1">å være involvert i planlegging, ledelse eller utføring av handlinger i Den sentralafrikanske republikk som er i strid med internasjonale menneskerettigheter eller internasjonal humanitærrett, alt etter forholdene, eller som innebærer overgrep i henhold til eller brudd på menneskerettighetene, herunder handlinger som omfatter angrep rettet mot sivilbefolkningen, etnisk eller religiøst motiverte angrep, angrep på sivile gjenstander som administrasjonssentre, domstoler, skoler og sykehus, samt bortføring og tvangsfordriving,</article></article></li><li data-li-identifier="d." data-name="d."><article class="listArticle" id="kapittel-1-nummer-3-punkt-4"><article class="legalP" id="kapittel-1-nummer-3-punkt-4-ledd-1">å være involvert i planlegging, ledelse eller utføring av handlinger som involverer seksualisert og kjønnsbasert vold i Den sentralafrikanske republikk,</article></article></li><li data-li-identifier="e." data-name="e."><article class="listArticle" id="kapittel-1-nummer-3-punkt-5"><article class="legalP" id="kapittel-1-nummer-3-punkt-5-ledd-1">å rekruttere eller benytte barn i væpnet konflikt i Den sentralafrikanske republikk, i strid med gjeldende folkerett,</article></article></li><li data-li-identifier="f." data-name="f."><article class="listArticle" id="kapittel-1-nummer-3-punkt-6"><article class="legalP" id="kapittel-1-nummer-3-punkt-6-ledd-1">å støtte væpnede grupper eller kriminelle nettverk gjennom ulovlig utnytting av eller handel med naturressurser i eller fra Den sentralafrikanske republikk, herunder diamanter, gull og viltlevende dyr samt produkter fra viltlevende dyr,</article></article></li><li data-li-identifier="g." data-name="g."><article class="listArticle" id="kapittel-1-nummer-3-punkt-7"><article class="legalP" id="kapittel-1-nummer-3-punkt-7-ledd-1">å hindre humanitær bistand til Den sentralafrikanske republikk eller tilgang til eller distribuering av humanitær bistand i Den sentralafrikanske republikk,</article></article></li><li data-li-identifier="h." data-name="h."><article class="listArticle" id="kapittel-1-nummer-3-punkt-8"><article class="legalP" id="kapittel-1-nummer-3-punkt-8-ledd-1">å være involvert i planlegging, ledelse, finansiering eller gjennomføring av angrep mot FN-operasjoner eller internasjonalt sikkerhetsnærvær, herunder MINUSCA, EUs operasjoner og de franske styrkene som støtter dem, samt humanitært personell,</article></article></li><li data-li-identifier="i." data-name="i."><article class="listArticle" id="kapittel-1-nummer-3-punkt-9"><article class="legalP" id="kapittel-1-nummer-3-punkt-9-ledd-1">å lede en enhet som er listeført av Sanksjonskomiteen, eller å ha støttet eller representert eller handlet på vegne av eller på instruks fra en person, en enhet eller et organ som er listeført av Sanksjonskomiteen, eller en enhet som eies eller kontrolleres av listeførte personer, enheter eller organer,</article></article></li><li data-li-identifier="j." data-name="j."><article class="listArticle" id="kapittel-1-nummer-3-punkt-10"><article class="legalP" id="kapittel-1-nummer-3-punkt-10-ledd-1">å begå handlinger som innebærer tilskyndelse til vold, særlig basert på etnisitet eller religion, som undergraver freden, stabiliteten og sikkerheten i Den sentralafrikanske republikk, og deretter delta i eller gi støtte til handlinger som undergraver freden, stabiliteten og sikkerheten i Den sentralafrikanske republikk.</article></article></li></ul></article> <article class="defaultP" margin-top="true">Forskriftens vedlegg A ny Artikkel 19a skal lyde:</article><article class="futureLegalArticle" data-name="a19a" id="kapittel-1-foreslåttparagraf-3"><span class="futureLegalArticleHeader" data-text-align="center">Artikkel 19a</span><article class="numberedLegalP" data-numerator="1" id="kapittel-1-foreslåttparagraf-3-nummer-1">1. Rådet, Kommisjonen og EUs høye representant for utenrikssaker og sikkerhetspolitikk (heretter kalt «EUs høye representant») kan behandle personopplysninger for å kunne utføre oppgavene som er pålagt dem i henhold til denne forordningen. Disse oppgavene består blant annet i<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-nummer-1-punkt-1"><article class="legalP" id="kapittel-1-foreslåttparagraf-3-nummer-1-punkt-1-ledd-1">for Rådets del å utarbeide og foreta endringer av vedlegg I,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-nummer-1-punkt-2"><article class="legalP" id="kapittel-1-foreslåttparagraf-3-nummer-1-punkt-2-ledd-1">for EUs høye representants del å utarbeide endringer av vedlegg I</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-nummer-1-punkt-3"><article class="legalP" id="kapittel-1-foreslåttparagraf-3-nummer-1-punkt-3-ledd-1">for Kommisjonens del <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-3-nummer-1-punkt-3-ledd-1-punkt-1"><article class="legalP" id="kapittel-1-foreslåttparagraf-3-nummer-1-punkt-3-ledd-1-punkt-1-ledd-1">å føre innholdet i vedlegg I inn i EUs elektroniske konsoliderte liste over personer, grupper og enheter underlagt restriktive finansielle tiltak og i det interaktive kartet over EUs sanksjoner, som begge er offentlig tilgjengelige,</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-3-nummer-1-punkt-3-ledd-1-punkt-2"><article class="legalP" id="kapittel-1-foreslåttparagraf-3-nummer-1-punkt-3-ledd-1-punkt-2-ledd-1">å behandle opplysninger om virkningen av tiltakene fastsatt i denne forordningen, for eksempel verdien av frosne penger og opplysninger om tillatelser gitt av de kompetente myndighetene.</article></article></li></ul></article></article></li></ul></article><article class="numberedLegalP" data-numerator="2" id="kapittel-1-foreslåttparagraf-3-nummer-2">2. Der det er aktuelt, kan Rådet, Kommisjonen og EUs høye representant behandle relevante data om straffbare handlinger begått av listeførte fysiske personer og om straffedom eller sikkerhetstiltak mot slike personer, bare i den grad en slik behandling er nødvendig for å utarbeide vedlegg I.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">3. For formålet med denne forordningen skal Rådet, Kommisjonens tjeneste oppført i vedlegg II til denne forordningen og EUs høye representant utpekes som «behandlingsansvarlig» i henhold til artikkel 3 nr. 8 i forordning (EU) 2018/1725 for å sikre at de berørte fysiske personene kan utøve sine rettigheter i henhold til forordning (EU) 2018/1725.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-03-03-639/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskriften trer i kraft straks.</article></section></main></body></html>