<!DOCTYPE html><html lang="no"><head><title>Midlertidig lov om stønad til husholdninger som følge av ekstraordinære strømutgifter (strømstønadsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-12-22-170</dd><dt class="dokid">DokumentID</dt><dd class="dokid">LTI/lov/2021-12-22-170</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer, oppheves 2022-07-01</dd><dt class="dateOfPublication">Kunngjort</dt><dd class="dateOfPublication">2021-12-22 11:05</dd><dt class="journalNumber">Journalnummer</dt><dd class="journalNumber">2021-2268</dd><dt class="legalArea">Rettsområde</dt><dd class="legalArea"><ul><li>Energirett &gt; Elektrisitetsproduksjon og -forsyning</li> <li>Forvaltnings- og kommunalrett &gt; Offentlig forvaltning</li></ul></dd><dt class="titleShort">Korttittel</dt><dd class="titleShort">Strømstønadsloven</dd><dt class="title">Tittel</dt><dd class="title">Midlertidig lov om stønad til husholdninger som følge av ekstraordinære strømutgifter (strømstønadsloven)</dd><dt class="miscInformation">Annet om dokumentet</dt><dd class="miscInformation">Prop.44 L (2021–2022), Innst.102 L (2021–2022), Lovvedtak 31 (2021–2022). Stortingets første og andre gangs behandling hhv. 17. og 20. desember 2021. Fremmet av Olje- og energidepartementet.</dd><dt class="refid">RefID</dt><dd class="refid">lov/2021-12-22-170</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om stønad til husholdninger som følge av ekstraordinære strømutgifter (strømstønadsloven)<ul class="tocSubUl"><li>§ 1. Lovens formål</li><li>§ 2. Virkeområde</li><li>§ 3. Forvaltning av ordningen</li><li>§ 4. Rett til stønad</li><li>§ 5. Beregning av stønad</li><li>§ 6. Utbetaling av stønad</li><li>§ 7. Rapportering og kontroll</li><li>§ 8. Innhenting av opplysninger</li><li>§ 9. Tilbakebetaling av uriktig utbetalt stønad</li><li>§ 10. Prisreguleringen av fjernvarme</li><li>§ 11. Forskrifter</li><li>§ 12. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/lov/2021-12-22-170" id="dokument"><h1>Midlertidig lov om stønad til husholdninger som følge av ekstraordinære strømutgifter (strømstønadsloven)</h1><article class="legalArticle" data-lovdata-URL="LTI/lov/2021-12-22-170/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Formålet med loven er å etablere en midlertidig ordning for økonomisk stønad til husholdninger som følge av ekstraordinære strømutgifter.</article></article><article class="legalArticle" data-lovdata-URL="LTI/lov/2021-12-22-170/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder på norsk landterritorium.</article><article class="legalP" id="paragraf-2-ledd-2">Loven gjelder energibruk fra og med desember 2021 til og med mars 2022.</article></article><article class="legalArticle" data-lovdata-URL="LTI/lov/2021-12-22-170/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltning av ordningen</span></h2><article class="legalP" id="paragraf-3-ledd-1">Reguleringsmyndigheten for energi skal beregne og offentliggjøre et stønadsgrunnlag og en stønadssats, forestå utbetaling av stønad til nettselskapene og føre tilsyn med ordningen.</article><article class="legalP" id="paragraf-3-ledd-2">Nettselskapene skal beregne stønadsbeløp for nettkunder med rett til stønad etter at stønadsgrunnlag og stønadssatsen er fastsatt av Reguleringsmyndigheten for energi, og utbetale stønaden.</article><article class="legalP" id="paragraf-3-ledd-3">Kraftleverandører som utfører gjennomfakturering av kunder, skal sikre at stønadsbeløpet som er fastsatt av nettselskapet tilfaller kunden ved fakturering.</article><article class="legalP" id="paragraf-3-ledd-4">Departementet kan i forskrift gi nærmere bestemmelser om forvaltning av ordningen, herunder om behandling av personopplysninger.</article></article><article class="legalArticle" data-lovdata-URL="LTI/lov/2021-12-22-170/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rett til stønad</span></h2><article class="legalP" id="paragraf-4-ledd-1">Nettkunde med egen strømmåler og som er rettmessig registrert som husholdningskunde hos nettselskapet, har rett til stønad etter ordningen.</article><article class="legalP" id="paragraf-4-ledd-2">Departementet kan gi forskrift med nærmere bestemmelser om hvem som har rett til stønad og om utvidelse av ordningen til nettkunder som driver landbruksvirksomhet.</article><article class="legalP" id="paragraf-4-ledd-3">Ved uenighet mellom nettselskap og nettkunde om rett til å bli omfattet av ordningen, kan nettkunden bringe saken inn for avgjørelse hos Reguleringsmyndigheten for energi. Reguleringsmyndigheten avgjør saken ved enkeltvedtak som ikke kan påklages.</article></article><article class="legalArticle" data-lovdata-URL="LTI/lov/2021-12-22-170/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beregning av stønad</span></h2><article class="legalP" id="paragraf-5-ledd-1">Reguleringsmyndigheten for energi skal innen siste dag i måneden beregne og offentliggjøre gjennomsnittlig månedlig elspotpris for hvert prisområde (stønadsgrunnlag). Prisen skal beregnes som et aritmetisk gjennomsnitt av alle timepriser.</article><article class="legalP" id="paragraf-5-ledd-2">Stønad gis bare dersom stønadsgrunnlaget overstiger 70 øre per kWt eksklusive merverdiavgift i prisområdet hvor kunden er tilknyttet (terskelverdi).</article><article class="legalP" id="paragraf-5-ledd-3">Reguleringsmyndigheten for energi skal beregne stønadssats basert på følgende formel: 0,55 x (stønadsgrunnlag – terskelverdi).</article><article class="legalP" id="paragraf-5-ledd-4">Nettselskapet skal beregne stønadsbeløp for hver enkelt nettkunde med rett til stønad på grunnlag av stønadssats og månedlig strømforbruk. Beregningen skal ta hensyn til merverdiavgift.</article><article class="legalP" id="paragraf-5-ledd-5">Det gis ikke stønad for forbruk over 5&#xa0;000 kWt per måned per målepunkt.</article></article><article class="legalArticle" data-lovdata-URL="LTI/lov/2021-12-22-170/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling av stønad</span></h2><article class="legalP" id="paragraf-6-ledd-1">Stønaden skal komme til fradrag i fakturert nettleie fra nettselskapet. Dersom nettleien faktureres separat og stønaden overstiger nettleien, skal det overskytende beløp utbetales til kunden senest ved fakturaforfall.</article><article class="legalP" id="paragraf-6-ledd-2">Ved gjennomfakturering skal kraftleverandør sørge for at utbetaling til sluttkunden skjer gjennom fradrag på faktura. Dersom stønadsbeløpet overstiger nettleien, skal nettselskapet overføre overskytende beløp til kraftleverandøren.</article><article class="legalP" id="paragraf-6-ledd-3">Informasjon om stønadssats, forbruk og stønadsbeløp skal fremgå av fakturaen fra kraftleverandøren som utfører gjennomfakturering eller nettselskapet.</article><article class="legalP" id="paragraf-6-ledd-4">For nettselskap med leveringsplikt etter energiloven § 3-3 gjelder første, tredje og fjerde ledd tilsvarende.</article></article><article class="legalArticle" data-lovdata-URL="LTI/lov/2021-12-22-170/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering og kontroll</span></h2><article class="legalP" id="paragraf-7-ledd-1">Nettselskapene skal hver måned snarest mulig oversende til Reguleringsmyndigheten for energi en oversikt over stønadsbeløpene som er utbetalt til nettkundene.</article><article class="legalP" id="paragraf-7-ledd-2">Reguleringsmyndigheten for energi fører tilsyn med ordningen.</article></article><article class="legalArticle" data-lovdata-URL="LTI/lov/2021-12-22-170/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innhenting av opplysninger</span></h2><article class="legalP" id="paragraf-8-ledd-1">Reguleringsmyndigheten for energi kan pålegge nettselskaper, kraftleverandører og Elhub, uten hinder av taushetsplikt, å gi opplysninger som er nødvendige for fastsetting av stønad etter denne loven og kontrollen av denne.</article></article><article class="legalArticle" data-lovdata-URL="LTI/lov/2021-12-22-170/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling av uriktig utbetalt stønad</span></h2><article class="legalP" id="paragraf-9-ledd-1">Dersom det er utbetalt stønad til noen som ikke er rettmessige mottakere, kan Reguleringsmyndigheten for energi fatte vedtak med krav om tilbakebetaling av det uriktig utbetalte beløpet. Vedtaket kan påklages etter reglene i forvaltningsloven til departementet. Reguleringsmyndigheten for energi kan helt eller delvis frafalle krav om tilbakebetaling.</article><article class="legalP" id="paragraf-9-ledd-2">Krav om tilbakebetaling etter første ledd forfaller til betaling tre uker etter at kravet er sendt til skyldner.</article></article><article class="legalArticle" data-lovdata-URL="LTI/lov/2021-12-22-170/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Prisreguleringen av fjernvarme</span></h2><article class="legalP" id="paragraf-10-ledd-1">Ved beregning av prisen for fjernvarme for husholdninger etter energiloven § 5-5 første ledd annet punktum, skal det gjøres fratrekk tilsvarende stønad beregnet etter § 5. Departementet kan gi nærmere forskrift til utfylling av bestemmelsen i første punktum.</article></article><article class="legalArticle" data-lovdata-URL="LTI/lov/2021-12-22-170/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forskrifter</span></h2><article class="legalP" id="paragraf-11-ledd-1">Departementet kan gi forskrift til utfylling av denne loven. I særskilte tilfeller kan departementet gi forskrift som fraviker bestemmelser i loven.</article></article><article class="legalArticle" data-lovdata-URL="LTI/lov/2021-12-22-170/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-12-ledd-1">Loven gjelder fra den tid Kongen bestemmer.</article><article class="legalP" id="paragraf-12-ledd-2">Loven oppheves 1. juli 2022.</article></article></main></body></html>