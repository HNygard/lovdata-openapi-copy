<!DOCTYPE html><html lang="no"><head><title>Forskrift om høsting av hummer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-23-3890</dd><dt class="dokid">DokumentID</dt><dd class="dokid">LTI/forskrift/2021-12-23-3890</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§16</li></ul></dd><dt class="dateOfPublication">Kunngjort</dt><dd class="dateOfPublication">2021-12-27 15:20</dd><dt class="journalNumber">Journalnummer</dt><dd class="journalNumber">2021-2389</dd><dt class="titleShort">Korttittel</dt><dd class="titleShort">Forskrift om høsting av hummer</dd><dt class="title">Tittel</dt><dd class="title">Forskrift om høsting av hummer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 23. desember 2021 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 16.</dd><dt class="refid">RefID</dt><dd class="refid">forskrift/2021-12-23-3890</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om høsting av hummer<ul class="tocSubUl"><li>§ 1. Generelt forbud</li><li>§ 2. Påmelding og tildeling av deltakernummer</li><li>§ 3. Merking</li><li>§ 4. Fangstredskap og fluktåpninger</li><li>§ 5. Rømmingshull med biologisk nedbrytbar tråd</li><li>§ 6. Redskapsbegrensning</li><li>§ 7. Krav til røkting</li><li>§ 8. Fredningstid for hummer</li><li>§ 9. Minstemål</li><li>§ 10. Maksimalmål</li><li>§ 11. Forbud mot høsting og oppbevaring av rognhummer</li><li>§ 12. Utsettingsplikt</li><li>§ 13. Oppbevaring av hummer i fredningstiden</li><li>§ 14. Unntak fra bestemmelser ved etablering av akvakultur</li><li>§ 15. Bemyndigelse</li><li>§ 16. Overtredelsesgebyr</li><li>§ 17. Straff</li><li>§ 18. Ikrafttredelse</li><li>Vedlegg. Krav til rømmingshull for å redusere faren for spøkelsesfiske ved tap av teine</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-23-3890" id="dokument"><h1>Forskrift om høsting av hummer</h1><article class="legalArticle" data-lovdata-URL="LTI/forskrift/2021-12-23-3890/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h2><article class="legalP" id="paragraf-1-ledd-1">Det er forbudt å høste hummer i Norges indre farvann, sjøterritorium og økonomiske sone.</article><article class="legalP" id="paragraf-1-ledd-2">Uten hensyn til forbudet kan det høstes hummer av norske statsborgere og personer bosatt i Norge på de vilkårene som følger av forskriften.</article></article><article class="legalArticle" data-lovdata-URL="LTI/forskrift/2021-12-23-3890/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Påmelding og tildeling av deltakernummer</span></h2><article class="legalP" id="paragraf-2-ledd-1">Ingen kan høste hummer uten først å være påmeldt til Fiskeridirektoratet på fastsatt måte. Påmeldingen gjelder for én sesong, og må inneholde navn, adresse, telefonnummer og eventuell annen informasjon som er nødvendig for å identifisere og komme i kontakt med den som skal høste.</article><article class="legalP" id="paragraf-2-ledd-2">Den som skal høste hummer tildeles et deltakernummer.</article></article><article class="legalArticle" data-lovdata-URL="LTI/forskrift/2021-12-23-3890/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking</span></h2><article class="legalP" id="paragraf-3-ledd-1">Teiner som står i sjøen til høsting av hummer skal ha minst ett vak (blåse, flyt eller dobbe) som er tydelig merket med fiskerens deltakernummer.</article><article class="legalP" id="paragraf-3-ledd-2">I tillegg skal vaket være tydelig merket med fartøyets registreringsmerke. Dersom det ikke benyttes registreringspliktig fartøy, skal redskapet være merket med eierens navn og adresse.</article><article class="legalP" id="paragraf-3-ledd-3">Det er ikke tillatt å benytte redskap som ikke har vak. Vaket skal være godt synlig.</article><article class="legalP" id="paragraf-3-ledd-4">Sanketeiner og samleposer som er satt for å oppbevare hummer i sjøen skal være merket på tilsvarende måte.</article></article><article class="legalArticle" data-lovdata-URL="LTI/forskrift/2021-12-23-3890/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fangstredskap og fluktåpninger</span></h2><article class="legalP" id="paragraf-4-ledd-1">Hummer kan bare høstes med teiner. Teinene skal ha fluktåpninger slik som beskrevet nedenfor.</article><article class="legalP" id="paragraf-4-ledd-2">I teiner som er satt ut til høsting av hummer skal det være minst en sirkelformet fluktåpning på hver side av redskapet. Åpningens diameter skal være minst 60 mm.</article><article class="legalP" id="paragraf-4-ledd-3">Fluktåpningene skal være plassert på en slik måte at hummeren lett kan ta seg ut av redskapet. I teiner med plan bunn skal åpningene plasseres helt nede ved redskapsbunnen. I teiner med sylinderform (tønneform) skal åpningene være helt nede ved redskapets bunn, men ikke lenger nede enn at det blir fri passasje gjennom åpningene når redskapene står ute for høsting.</article></article><article class="legalArticle" data-lovdata-URL="LTI/forskrift/2021-12-23-3890/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rømmingshull med biologisk nedbrytbar tråd</span></h2><article class="legalP" id="paragraf-5-ledd-1">Teiner som settes ut til høsting av hummer skal ha rømmingshull i samsvar med anvisningen i vedlegg til denne forskriften.</article></article><article class="legalArticle" data-lovdata-URL="LTI/forskrift/2021-12-23-3890/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Redskapsbegrensning</span></h2><article class="legalP" id="paragraf-6-ledd-1">Manntallsførte fiskere som høster med merkeregistrert fartøy kan høste hummer med inntil 100 teiner. Personer som høster med fartøy som ikke er merkeregistrert eller fra land kan høste med inntil 10 teiner. Redskapsbegrensningene gjelder også når samme person eller når de samme personene benytter flere fartøy.</article></article><article class="legalArticle" data-lovdata-URL="LTI/forskrift/2021-12-23-3890/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til røkting</span></h2><article class="legalP" id="paragraf-7-ledd-1">Teiner som benyttes til høsting av hummer skal røktes minst en gang per uke.</article></article><article class="legalArticle" data-lovdata-URL="LTI/forskrift/2021-12-23-3890/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fredningstid for hummer</span></h2><article class="legalP" id="paragraf-8-ledd-1">Det er kun tillatt å sette ut teiner til høsting av hummer i følgende områder og tidsrom:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Fra grensen mot Sverige til og med Vestland fylke fra 1. oktober kl. 08.00 til og med 30. november.</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">I resten av landet fra 1. oktober kl. 08.00 til og med 31. desember.</article></article></li></ul></article></article><article class="legalArticle" data-lovdata-URL="LTI/forskrift/2021-12-23-3890/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Minstemål</span></h2><article class="legalP" id="paragraf-9-ledd-1">Det er forbudt å høste hummer mindre enn 25 cm målt fra spissen av pannehornet til den bakre kant av midterste svømmelapp.</article></article><article class="legalArticle" data-lovdata-URL="LTI/forskrift/2021-12-23-3890/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Maksimalmål</span></h2><article class="legalP" id="paragraf-10-ledd-1">Det er på strekningen fra grensen mot Sverige til og med Agder fylke forbudt å høste hummer som har en lengde på 32 cm eller mer målt fra spissen av pannehornet til den bakre kant av midterste svømmelapp.</article></article><article class="legalArticle" data-lovdata-URL="LTI/forskrift/2021-12-23-3890/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forbud mot høsting og oppbevaring av rognhummer</span></h2><article class="legalP" id="paragraf-11-ledd-1">Det er forbudt å høste og oppbevare hummer som bærer utvendig rogn (rognhummer)</article></article><article class="legalArticle" data-lovdata-URL="LTI/forskrift/2021-12-23-3890/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utsettingsplikt</span></h2><article class="legalP" id="paragraf-12-ledd-1">Hummer høstet eller oppbevart i strid med bestemmelser gitt i eller i medhold av forskriften skal straks slippes tilbake i sjøen på en slik måte at hummeren finner tilbake til sitt naturlige miljø og unngår å bli skadet.</article></article><article class="legalArticle" data-lovdata-URL="LTI/forskrift/2021-12-23-3890/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Oppbevaring av hummer i fredningstiden</span></h2><article class="legalP" id="paragraf-13-ledd-1">Fra og med 1. januar til 1. oktober kl.08.00 er det forbudt å oppbevare hummer i sjøen.</article><article class="legalP" id="paragraf-13-ledd-2">Den som skal oppbevare hummer i sjøen i desember på strekningen fra grensen mot Sverige til og med Vestland fylke, må melde fra til Fiskeridirektoratets regionkontor og oppgi antall hummer og oppbevaringssted.</article><article class="legalP" id="paragraf-13-ledd-3">Hummer som innen 1. januar er innmeldt og registrert av salgslagene for omsetning kan likevel oppbevares i sjøen inntil slik omsetning kan skje. Fiskeridirektoratets regionkontor kan gi tillatelse til å oppbevare hummer i sjøen til godkjent kjøper.</article></article><article class="legalArticle" data-lovdata-URL="LTI/forskrift/2021-12-23-3890/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Unntak fra bestemmelser ved etablering av akvakultur</span></h2><article class="legalP" id="paragraf-14-ledd-1">Fiskeridirektoratet kan gjøre unntak fra bestemmelsene i forskriften når det er nødvendig for etablering av akvakultur med hummer og slik høsting vurderes å være forsvarlig ut fra hummerbestandens tilstand i det aktuelle området. Tillatelse kan kun gis til innehaver av tillatelse til å drive oppdrett av hummer.</article><article class="legalP" id="paragraf-14-ledd-2">Den som gis tillatelse etter første ledd plikter å sette ut et antall hummerunger på fangststedet som antas å minst kompensere for den reduserte rekrutteringen som følge av uttaket av rognhummer. Fanget rognhummer skal gjenutsettes på fangststedet snarest mulig etter kultivering, med mindre Fiskeridirektoratet bestemmer noe annet. Det kan settes vilkår for tillatelse etter første ledd, herunder om antall hummerunger som skal settes ut, rapporteringsrutiner, merking av hummer som settes ut mv.</article></article><article class="legalArticle" data-lovdata-URL="LTI/forskrift/2021-12-23-3890/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bemyndigelse</span></h2><article class="legalP" id="paragraf-15-ledd-1">Fiskeridirektoratet kan endre forskriften og gi nærmere bestemmelser som er nødvendige for å oppnå en rasjonell og hensiktsmessig høsting av hummer.</article></article><article class="legalArticle" data-lovdata-URL="LTI/forskrift/2021-12-23-3890/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overtredelsesgebyr</span></h2><article class="legalP" id="paragraf-16-ledd-1">Foretak eller den som forsettlig eller uaktsomt overtrer bestemmelser gitt i denne forskriften eller med hjemmel i disse kan ilegges overtredelsesgebyr i henhold til havressurslova § 59 og forskrift 20. desember 2011 nr. 1437 om bruk av tvangsmulkt og overtredelsesgebyr ved brudd på havressurslova og deltakerloven.</article></article><article class="legalArticle" data-lovdata-URL="LTI/forskrift/2021-12-23-3890/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" id="paragraf-17-ledd-1">Den som forsettlig eller uaktsomt overtrer bestemmelser gitt i eller i medhold av forskriften, straffes etter havressurslova § 61, § 62 og § 64.</article></article><article class="legalArticle" data-lovdata-URL="LTI/forskrift/2021-12-23-3890/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften trer i kraft 1. januar 2022.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2021-12-23-3890/KAPITTEL_1"><h2>Vedlegg. Krav til rømmingshull for å redusere faren for spøkelsesfiske ved tap av teine</h2><article class="legalP" id="kapittel-1-ledd-1">For å lese vedlegget se her: (pdf)</article></section></main></body></html>