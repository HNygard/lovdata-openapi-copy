<!DOCTYPE html><html lang="no"><head><title>Forskrift om opptak til studier og emner ved Universitetet i Agder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-11-24-3370</dd><dt class="dokid">DokumentID</dt><dd class="dokid">LTI/forskrift/2021-11-24-3370</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Agder</li></ul></dd><dt class="dateInForce">I kraft fra</dt><dd class="dateInForce">Studieåret 2022–2023</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-11-27-1387</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2017-01-06-13</li></ul></dd><dt class="dateOfPublication">Kunngjort</dt><dd class="dateOfPublication">2021-12-06 14:50</dd><dt class="journalNumber">Journalnummer</dt><dd class="journalNumber">2021-1961</dd><dt class="titleShort">Korttittel</dt><dd class="titleShort">Forskrift om opptak til studier og emner ved Universitetet i Agder</dd><dt class="title">Tittel</dt><dd class="title">Forskrift om opptak til studier og emner ved Universitetet i Agder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret ved Universitetet i Agder 24. november 2021 med hjemmel i lov 1. april 2005 nr. 15 om universiteter- og høyskoler (universitets- og høyskoleloven) § 3-6 og § 3-7 og forskrift 6. januar 2017 nr. 13 om opptak til høgare utdanning.</dd><dt class="refid">RefID</dt><dd class="refid">forskrift/2021-11-24-3370</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier og emner ved Universitetet i Agder<ul class="tocSubUl"><li>Kapittel I – Generelle bestemmelser<ul class="tocSubUl"><li>§ 1. Virkeområde</li><li>§ 2. Beslutningsmyndighet</li><li>§ 3. Kvoter</li><li>§ 4. Vedtak om adgangsregulering</li><li>§ 5. Søknads- og ettersendingsfrister</li></ul></li><li>Kapittel II – Opptak til studier og emner<ul class="tocSubUl"><li>§ 6. Minstekrav for opptak</li><li>§ 7. Språkkrav</li><li>§ 8. Realkompetanse</li><li>§ 9. Reservert studieplass</li><li>§ 10. Tidlig opptak</li><li>§ 11. Betinget tilbud</li><li>§ 12. Betinget opptak til masterprogram og påbyggingsstudier på høyere grads nivå</li><li>§ 13. Innpassingsopptak</li><li>§ 14. UNG-ordningen</li></ul></li><li>Kapittel III – Rangering av søkere<ul class="tocSubUl"><li>§ 15. Generelle bestemmelser om rangering til påbyggingsstudier</li><li>§ 16. Rangering av søkere til studier med opptaksprøve eller intervju</li><li>§ 17. Tilleggspoeng ved opptak til masterprogram og påbyggingsstudier på høyere grads nivå</li><li>§ 18. Rangering av søkere til praktisk-pedagogisk utdanning i allmenne fag</li><li>§ 19. Rangering av søkere til praktisk-pedagogisk utdanning i yrkesfag</li><li>§ 20. Rangering av søkere til eksternt finansiert utdanning</li><li>§ 21. Rangering av søkere til enkeltemner</li></ul></li><li>Kapittel IV – Opptak til forkurs og realfagskurs for ingeniørutdanning<ul class="tocSubUl"><li>§ 22. Opptakskrav</li><li>§ 23. Rangering av søkere til forkurs</li><li>§ 24. Rangering av søkere til realfagskurs</li></ul></li><li>Kapittel V – Øvrige bestemmelser<ul class="tocSubUl"><li>§ 25. Ikrafttredelse og oppheving av andre forskrifter</li><li>§ 26. Dispensasjon</li><li>§ 27. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-11-24-3370" id="dokument"><h1>Forskrift om opptak til studier og emner ved Universitetet i Agder</h1><section class="section" data-name="kapI" id="kapittel-1" data-lovdata-URL="LTI/forskrift/2021-11-24-3370/KAPITTEL_1"><h2>Kapittel I – Generelle bestemmelser</h2><article class="legalArticle" data-lovdata-URL="LTI/forskrift/2021-11-24-3370/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for opptak til alle studier og emner ved Universitetet i Agder til og med masternivå. Forskriften gjelder også for opptak til forkurs og realfagskurs for ingeniørutdanning. Opptak til grunnutdanninger er regulert i forskrift om opptak til høgare utdanning. Opptak til masterprogram er regulert i forskrift om krav til mastergrad. Opptak til doktorgradsutdanning er regulert i egne lokale forskrifter.</article></article><article class="legalArticle" data-lovdata-URL="LTI/forskrift/2021-11-24-3370/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Beslutningsmyndighet</span></h3><article class="legalP" id="kapittel-1-paragraf-2-ledd-1">I saker der beslutningsmyndighet er lagt til universitetet, treffes avgjørelse av universitetsdirektøren eller den vedkommende gir fullmakt til. I saker der beslutningsmyndighet er lagt til universitetsstyret selv, fakultetsstyret selv eller styret for lærerutdanningene selv, kan myndigheten ikke delegeres.</article></article><article class="legalArticle" data-lovdata-URL="LTI/forskrift/2021-11-24-3370/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kvoter</span></h3><article class="legalP" id="kapittel-1-paragraf-3-ledd-1">Universitetet fastsetter kvoter og kriterier for kvoteordninger ved opptak til studier som ikke er regulert av forskrift om opptak til høgare utdanning.</article></article><article class="legalArticle" data-lovdata-URL="LTI/forskrift/2021-11-24-3370/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vedtak om adgangsregulering</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Universitetsstyret selv fatter vedtak om adgangsregulering når det er nødvendig av kapasitetshensyn eller ressurshensyn, jf. lov om universiteter og høyskoler § 3-7 (5). Vedtak om adgangsregulering gjelder for ett studieår.</article><article class="numberedLegalP" data-numerator="2" id="kapittel-1-paragraf-4-nummer-2">(2) Tilbudstall fastsettes av universitetet i samråd med fakultetet eller Avdeling for lærerutdanning.</article></article><article class="legalArticle" data-lovdata-URL="LTI/forskrift/2021-11-24-3370/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknads- og ettersendingsfrister</span></h3><article class="legalP" id="kapittel-1-paragraf-5-ledd-1">Universitetet fastsetter frister for studier og emner med lokalt opptak. I særlige tilfelle kan universitetet etter dokumentert søknad, innvilge dispensasjon fra søknads- eller ettersendingsfrist.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-11-24-3370/KAPITTEL_2"><h2>Kapittel II – Opptak til studier og emner</h2><article class="legalArticle" data-lovdata-URL="LTI/forskrift/2021-11-24-3370/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Minstekrav for opptak</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Minstekrav for opptak til grunnutdanninger er fastsatt i forskrift om opptak til høgare utdanning.</article><article class="numberedLegalP" data-numerator="2" id="kapittel-2-paragraf-1-nummer-2">(2) Opptakskrav for påbyggingsstudier fastsettes i studieplan.</article><article class="numberedLegalP" data-numerator="3" id="kapittel-2-paragraf-1-nummer-3">(3) For opptak til bachelorprogram i utøvende musikk kan det fastsettes krav om bestått opptaksprøve. Fakultetsstyret selv fastsetter innholdet i og kriterier for å bestå opptaksprøve, jf. forskrift om opptak til høgare utdanning § 4-7 og § 4-9.</article><article class="numberedLegalP" data-numerator="4" id="kapittel-2-paragraf-1-nummer-4">(4) For opptak til de praktisk-pedagogiske utdanningene gjelder opptakskrav fastsatt i forskrift om rammeplan for praktisk-pedagogisk utdanning og forskrift om rammeplan for praktisk-pedagogisk utdanning for yrkesfag. Krav til faglig innhold i opptaksgrunnlaget fastsettes i studieplan. Søkere til praktisk-pedagogisk utdanning i allmenne fag må ha minst ett fag med omfang på minst 60 studiepoeng som gir kompetanse til å undervise og som UiA tilbyr fagdidaktikk i.</article><article class="numberedLegalP" data-numerator="5" id="kapittel-2-paragraf-1-nummer-5">(5) For opptak til masterprogram gjelder:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-1-nummer-5-punkt-1"><article class="legalP" id="kapittel-2-paragraf-1-nummer-5-punkt-1-ledd-1">Minstekrav for opptak til masterprogram framgår av forskrift om krav til mastergrad.</article></article></li><li data-li-identifier="b." data-name="b."><article class="listArticle" id="kapittel-2-paragraf-1-nummer-5-punkt-2"><article class="legalP" id="kapittel-2-paragraf-1-nummer-5-punkt-2-ledd-1">Krav til faglig innhold i opptaksgrunnlaget fastsettes i studieplan.</article></article></li><li data-li-identifier="c." data-name="c."><article class="listArticle" id="kapittel-2-paragraf-1-nummer-5-punkt-3"><article class="legalP" id="kapittel-2-paragraf-1-nummer-5-punkt-3-ledd-1">Det kan i studieplan fastsettes faglige minstekrav (karakterkrav) for det enkelte masterprogram. For søkere med bokstavkarakterer er kravet da vektet gjennomsnittskarakter beregnet i henhold til § 15 på minst C. Ved beregning av gjennomsnittskarakteren benyttes vanlige forhøyningsregler ved at karakteren avrundes til nærmeste hele tall.</article></article></li><li data-li-identifier="d." data-name="d."><article class="listArticle" id="kapittel-2-paragraf-1-nummer-5-punkt-4"><article class="legalP" id="kapittel-2-paragraf-1-nummer-5-punkt-4-ledd-1">For opptak til masterprogram kan det i studieplan etter godkjenning av universitetsstyret, fastsettes krav om bestått opptaksprøve, godkjent faglig essay/motivasjonsbrev, deltakelse på intervju eller en kombinasjon av disse. Fakultetsstyret selv fastsetter innholdet i og kriterier for å bestå opptaksprøve og for å få godkjent faglig essay/motivasjonsbrev.</article></article></li><li data-li-identifier="e." data-name="e."><article class="listArticle" id="kapittel-2-paragraf-1-nummer-5-punkt-5"><article class="legalP" id="kapittel-2-paragraf-1-nummer-5-punkt-5-ledd-1">For opptak til erfaringsbaserte masterprogram etter forskrift om krav til mastergrad § 5, kreves i tillegg minst 2 år fulltid relevant yrkespraksis. Det kan fastsettes krav om mer enn 2 års yrkespraksis. Krav til innhold og omfang av relevant yrkespraksis fastsettes i studieplan. Yrkespraksis skal være avlagt etter fullført bachelorgrad. I særlige tilfelle kan praksis før fullført bachelorgrad godkjennes.</article></article></li></ul></article><article class="numberedLegalP" data-numerator="6" id="kapittel-2-paragraf-1-nummer-6">(6) For opptak til enkeltemner gjelder de generelle krav for opptak til det programmet emnet tilhører. For emner som ikke tilhører et studieprogram må det fastsettes egne krav i emnebeskrivelse.</article></article><article class="legalArticle" data-lovdata-URL="LTI/forskrift/2021-11-24-3370/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Språkkrav</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Søkere til norskspråklige studieprogram og emner må dokumentere norsk- og engelskkunnskaper tilsvarende generell studiekompetanse.</article><article class="numberedLegalP" data-numerator="2" id="kapittel-2-paragraf-2-nummer-2">(2) Søkere til engelskspråklige studieprogram og emner på bachelornivå må dokumentere engelskkunnskaper tilsvarende generell studiekompetanse.</article><article class="numberedLegalP" data-numerator="3" id="kapittel-2-paragraf-2-nummer-3">(3) Søkere til engelskspråklige masterprogram med utdanning fra land utenfor Norden må oppfylle ett av følgende krav:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-nummer-3-punkt-1"><article class="legalP" id="kapittel-2-paragraf-2-nummer-3-punkt-1-ledd-1">140 årstimer i engelsk fra norsk videregående skole med karakteren 4 eller bedre</article></article></li><li data-li-identifier="b." data-name="b."><article class="listArticle" id="kapittel-2-paragraf-2-nummer-3-punkt-2"><article class="legalP" id="kapittel-2-paragraf-2-nummer-3-punkt-2-ledd-1">Test of English as a Foreign Language (TOEFL) med minst 550 poeng for Paper-based test, 213 poeng for Computer-based test og 80 poeng for Internet-based test</article></article></li><li data-li-identifier="c." data-name="c."><article class="listArticle" id="kapittel-2-paragraf-2-nummer-3-punkt-3"><article class="legalP" id="kapittel-2-paragraf-2-nummer-3-punkt-3-ledd-1">International English Language Testing Service (IELTS) med minst 6,0 poeng</article></article></li><li data-li-identifier="d." data-name="d."><article class="listArticle" id="kapittel-2-paragraf-2-nummer-3-punkt-4"><article class="legalP" id="kapittel-2-paragraf-2-nummer-3-punkt-4-ledd-1">PTE Academic Pearson Test of English (PTE), med minst 62 poeng.</article></article></li><li data-li-identifier="e." data-name="e."><article class="listArticle" id="kapittel-2-paragraf-2-nummer-3-punkt-5"><article class="legalP" id="kapittel-2-paragraf-2-nummer-3-punkt-5-ledd-1">Cambridge English: Advanced (CAE), Proficiency (CPE) eller First (FCE) med bestått karakter A.</article></article></li><li data-li-identifier="f." data-name="f."><article class="listArticle" id="kapittel-2-paragraf-2-nummer-3-punkt-6"><article class="legalP" id="kapittel-2-paragraf-2-nummer-3-punkt-6-ledd-1">Annen godkjent dokumentasjon av engelskkunnskaper på tilsvarende nivå kan godkjennes etter individuell vurdering.</article></article></li></ul></article><article class="numberedLegalP" data-numerator="4" id="kapittel-2-paragraf-2-nummer-4">(4) Det er ikke krav til norskkunnskaper for søkere til engelskspråklige studieprogam og emner og studenter som deltar i internasjonale utvekslingsprogram.</article></article><article class="legalArticle" data-lovdata-URL="LTI/forskrift/2021-11-24-3370/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Søkere som er 25 år eller eldre i opptaksåret, og som ikke dekker opptakskravet gjennom formell utdanning, kan få vurdert om de er kvalifiserte for et bestemt studium på grunnlag av realkompetanse. Realkompetanse kan tilkjennes på grunnlag av kunnskaper søker har fått gjennom lønnet og ulønnet arbeid, organisasjonsarbeid, utdanning eller på annen måte.</article><article class="numberedLegalP" data-numerator="2" id="kapittel-2-paragraf-3-nummer-2">(2) Søkerens realkompetanse må kunne erstatte manglende formell kompetanse. Søkere må dokumentere kunnskaper i norsk og engelsk som er tilstrekkelig for det enkelte studium.</article><article class="numberedLegalP" data-numerator="3" id="kapittel-2-paragraf-3-nummer-3">(3) For å bli vurdert for opptak til masterprogram på grunnlag av realkompetanse, må søkere ha minst 90 studiepoeng relevant utdanning.</article><article class="numberedLegalP" data-numerator="4" id="kapittel-2-paragraf-3-nummer-4">(4) Universitetsstyret fastsetter utfyllende regler for realkompetansevurdering og dokumentasjonskrav.</article></article><article class="legalArticle" data-lovdata-URL="LTI/forskrift/2021-11-24-3370/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Reservert studieplass</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Tildelt studieplass kan reserveres inntil to år i forbindelse med militærtjeneste, fødsel, adopsjon eller dersom det foreligger andre tungtveiende grunner. Det tas forbehold om at studiet blir igangsatt. Ytterligere utsettelse innvilges normalt ikke.</article><article class="numberedLegalP" data-numerator="2" id="kapittel-2-paragraf-4-nummer-2">(2) Tildelt studieplass kan ikke reserveres ved opptak etter § 12, § 13 og § 14 eller for søkere til enkeltemner, eksternt finansiert utdanning, studier med opptaksprøve, intervju eller faglig essay/motivasjonsbrev, samt søkere som ikke kan poengberegnes.</article></article><article class="legalArticle" data-lovdata-URL="LTI/forskrift/2021-11-24-3370/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tidlig opptak</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Søkere til studier der opptaket er organisert gjennom Samordna opptak kan gis tidlig opptak etter bestemmelser fastsatt av Samordna opptak.</article><article class="numberedLegalP" data-numerator="2" id="kapittel-2-paragraf-5-nummer-2">(2) Søkere til studier med lokalt opptak til høstsemesteret kan gis tidlig opptak dersom de oppfyller følgende vilkår:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-5-nummer-2-punkt-1"><article class="legalP" id="kapittel-2-paragraf-5-nummer-2-punkt-1-ledd-1">på søknadstidspunktet fyller opptakskravene og med god margin ville ha kommet inn ved foregående opptak.</article></article></li><li data-li-identifier="b." data-name="b."><article class="listArticle" id="kapittel-2-paragraf-5-nummer-2-punkt-2"><article class="legalP" id="kapittel-2-paragraf-5-nummer-2-punkt-2-ledd-1">har et dokumentert behov for tidligere svar på søknaden om studieplass.</article></article></li></ul></article></article><article class="legalArticle" data-lovdata-URL="LTI/forskrift/2021-11-24-3370/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Betinget tilbud</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Betinget tilbud kan gis til søkere som avslutter kvalifiserende utdanning i søknadssemesteret. Forutsetningen for opptak er at søker dokumenterer at opptakskravene er oppfylt innen nærmere angitt frist.</article><article class="numberedLegalP" data-numerator="2" id="kapittel-2-paragraf-6-nummer-2">(2) Ved beregning av vektet gjennomsnittskarakter for søkere som gis betinget tilbud, tas det ikke hensyn til eksamener avlagt i søknadssemesteret. Søkere som gis betinget tilbud vil ikke bli rangert på nytt.</article><article class="numberedLegalP" data-numerator="3" id="kapittel-2-paragraf-6-nummer-3">(3) Det gis ikke betinget tilbud til søkere som mangler språkkrav, jf. forskriften § 7.</article></article><article class="legalArticle" data-lovdata-URL="LTI/forskrift/2021-11-24-3370/§12" data-name="§12" id="kapittel-2-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Betinget opptak til masterprogram og påbyggingsstudier på høyere grads nivå</span></h3><article class="numberedLegalP" data-numerator="1" id="kapittel-2-paragraf-7-nummer-1">(1) Med mindre annet er fastsatt i studieplan, kan det gis betinget opptak til masterprogram og påbyggingsstudier på høyere grads nivå til søkere som mangler inntil 15 studiepoeng.</article><article class="numberedLegalP" data-numerator="2" id="kapittel-2-paragraf-7-nummer-2">(2) Søkere som mangler studiepoeng på grunn av dokumentert sykdom eller annen tvingende fraværsgrunn, rangeres på linje med kvalifiserte søkere. Andre søkere som mangler studiepoeng rangeres etter kvalifiserte søkere.</article><article class="numberedLegalP" data-numerator="3" id="kapittel-2-paragraf-7-nummer-3">(3) Det kan ikke gis betinget opptak til søkere som ikke kan dokumentere tilstrekkelige kunnskaper i norsk og engelsk. Søkere til studier som bygger på bachelorgrad med fordypningsenhet, kan ikke mangle emner i fordypningsenheten. Andre begrensinger for betinget opptak kan fastsettes i studieplan.</article><article class="numberedLegalP" data-numerator="4" id="kapittel-2-paragraf-7-nummer-4">(4) Manglende emner må være bestått i løpet av første studieår for å gå videre i studiet.</article><article class="numberedLegalP" data-numerator="5" id="kapittel-2-paragraf-7-nummer-5">(5) Det gis ikke betinget opptak til praktisk-pedagogisk utdanning, eksternt finansiert utdanning eller enkeltemner.</article></article><article class="legalArticle" data-lovdata-URL="LTI/forskrift/2021-11-24-3370/§13" data-name="§13" id="kapittel-2-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innpassingsopptak</span></h3><article class="numberedLegalP" data-numerator="1" id="kapittel-2-paragraf-8-nummer-1">(1) Innpassingsopptak kan benyttes i følgende tilfeller:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-8-nummer-1-punkt-1"><article class="legalP" id="kapittel-2-paragraf-8-nummer-1-punkt-1-ledd-1">Fra og med 2. studieår i grunnutdanninger med ledig kapasitet.</article></article></li><li data-li-identifier="b." data-name="b."><article class="listArticle" id="kapittel-2-paragraf-8-nummer-1-punkt-2"><article class="legalP" id="kapittel-2-paragraf-8-nummer-1-punkt-2-ledd-1">For søkere til 2. studieår i 2-årige masterprogram med ledig kapasitet.</article></article></li></ul></article><article class="numberedLegalP" data-numerator="2" id="kapittel-2-paragraf-8-nummer-2">(2) Fakultetsstyret/Styret for lærerutdanningene avgjør for hvert studieår om det skal åpnes for søkning og hvor mange ledige studieplasser det eventuelt skal tas opp til på hvert årstrinn.</article><article class="numberedLegalP" data-numerator="3" id="kapittel-2-paragraf-8-nummer-3">(3) Krav til hvilke deler av utdanningen som må være avlagt for å kunne kvalifiseres for innpassingsopptak til det aktuelle studieår, må fremgå av studieplan.</article></article><article class="legalArticle" data-lovdata-URL="LTI/forskrift/2021-11-24-3370/§14" data-name="§14" id="kapittel-2-paragraf-9"><h3 class="legalArticleHeader"><span class="legalArticleValue">§ 14</span>. <span class="legalArticleTitle">UNG-ordningen</span></h3><article class="legalP" id="kapittel-2-paragraf-9-ledd-1">Elever i videregående skole kan i særlige tilfelle tas opp til enkeltemner. Universitetsstyret fastsetter utfyllende regler for ordningen. Elever som består eksamen, gis ikke uttelling for studiepoengene før de har oppnådd generell studiekompetanse.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2021-11-24-3370/KAPITTEL_3"><h2>Kapittel III – Rangering av søkere</h2><article class="legalArticle" data-lovdata-URL="LTI/forskrift/2021-11-24-3370/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Generelle bestemmelser om rangering til påbyggingsstudier</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Kvalifiserte søkere rangeres på grunnlag av vektet gjennomsnittskarakter for de emner som er nødvendig for å dekke opptakskravet, samt eventuelle tilleggspoeng. Vektet gjennomsnittskarakter ved opptak til masterprogram beregnes normalt på grunnlag av hele bachelorgraden eller tilsvarende. Unntak fastsettes i studieplan etter godkjenning av universitetsstyret.</article><article class="numberedLegalP" data-numerator="2" id="kapittel-3-paragraf-1-nummer-2">(2) For søkere med bokstavkarakterer benyttes flg. omregningsskala som grunnlag for utregning av vektet gjennomsnittskarakter: A=5, B=4, C=3, D=2, E=1. Karakteren «Bestått» teller ikke med ved beregning av vektet gjennomsnittskarakter. Søkere med kun karakteren «Bestått» vurderes individuelt.</article><article class="numberedLegalP" data-numerator="3" id="kapittel-3-paragraf-1-nummer-3">(3) Søkere med høy poengsum rangeres foran søkere med lav poengsum. Ved lik poengsum rangeres eldre foran yngre søkere.</article><article class="numberedLegalP" data-numerator="4" id="kapittel-3-paragraf-1-nummer-4">(4) Søkere med utenlandsk utdanning, søkere som tas opp på grunnlag av realkompetanse og andre søkere som ikke kan poengberegnes etter fastsatte regler, vurderes individuelt og rangeres skjønnsmessig i forhold til øvrige søkere.</article><article class="numberedLegalP" data-numerator="5" id="kapittel-3-paragraf-1-nummer-5">(5) Dersom en søker har flere opptaksgrunnlag, velges det grunnlaget som gir gunstigst resultat for søkeren.</article><article class="numberedLegalP" data-numerator="6" id="kapittel-3-paragraf-1-nummer-6">(6) Rangeringsreglene i denne paragrafen kan fravikes i den grad det er nødvendig for å oppfylle eventuelle bestemmelser om kvoter, jf. § 3.</article></article><article class="legalArticle" data-lovdata-URL="LTI/forskrift/2021-11-24-3370/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Rangering av søkere til studier med opptaksprøve eller intervju</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Universitetsstyret fastsetter utfyllende regler for rangering av søkere til studier med opptaksprøve.</article><article class="numberedLegalP" data-numerator="2" id="kapittel-3-paragraf-2-nummer-2">(2) Ved krav om intervju teller intervju 50&#xa0;% av samlet vurdering.</article></article><article class="legalArticle" data-lovdata-URL="LTI/forskrift/2021-11-24-3370/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilleggspoeng ved opptak til masterprogram og påbyggingsstudier på høyere grads nivå</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Karakterer fra utvekslingsopphold teller ikke med ved beregning av vektet gjennomsnittskarakter. Det gis 0,1 tilleggspoeng pr. 25 studiepoeng avlagt under utvekslingsopphold, maksimalt 0,2 poeng.</article><article class="numberedLegalP" data-numerator="2" id="kapittel-3-paragraf-3-nummer-2">(2) Det gis 0,1 tilleggspoeng pr. år for relevant praksis etter avsluttet utdanning som utgjør søkerens opptaksgrunnlag, maksimalt 0,2 poeng. Det gis ikke tilleggspoeng for eventuell praksis som inngår i opptaksgrunnlaget.</article></article><article class="legalArticle" data-lovdata-URL="LTI/forskrift/2021-11-24-3370/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rangering av søkere til praktisk-pedagogisk utdanning i allmenne fag</span></h3><article class="legalP" id="kapittel-3-paragraf-4-ledd-1">Kvalifiserte søkere rangeres innen hver fagkvote etter følgende kriterier i prioritert rekkefølge:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">Søkere til praktiske og estetiske fag: <ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-1-punkt-1-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1">Fullført grad etter følgende prioriterte kategorier: <ul class="defaultList"><li data-li-identifier="i." data-name="i."><article class="listArticle" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-1-ledd-1">Ph.d.-grad og minimum 120 studiepoeng i faget, rangert etter antall studiepoeng i faget</article></article></li><li data-li-identifier="ii." data-name="ii."><article class="listArticle" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-2"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-2-ledd-1">Mastergrad og minimum 120 studiepoeng i faget, rangert etter antall studiepoeng i faget</article></article></li><li data-li-identifier="iii." data-name="iii."><article class="listArticle" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-3"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-3-ledd-1">Bachelorgrad og minimum 120 studiepoeng i faget, rangert etter antall studiepoeng i faget</article></article></li><li data-li-identifier="iv." data-name="iv."><article class="listArticle" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-4"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-4-ledd-1">Mastergrad og mellom 60 og 119 studiepoeng i faget, rangert etter antall studiepoeng i faget.</article></article></li><li data-li-identifier="v." data-name="v."><article class="listArticle" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-5"><article class="legalP" id="kapittel-3-paragraf-4-ledd-1-punkt-1-ledd-1-punkt-1-ledd-1-punkt-5-ledd-1">Bachelorgrad mellom 60 og 119 studiepoeng i faget, rangert etter antall studiepoeng i faget.</article></article></li></ul></article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-1-punkt-1-ledd-1-punkt-2"><article class="legalP" id="kapittel-3-paragraf-4-ledd-1-punkt-1-ledd-1-punkt-2-ledd-1">Vektet gjennomsnitt av karakterer i opptaksgrunnlaget.</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-1-punkt-1-ledd-1-punkt-3"><article class="legalP" id="kapittel-3-paragraf-4-ledd-1-punkt-1-ledd-1-punkt-3-ledd-1">Totalt antall studiepoeng ved søknadsfrist.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">Søkere til øvrige fag: <ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-1-punkt-2-ledd-1-punkt-1"><article class="legalP" id="kapittel-3-paragraf-4-ledd-1-punkt-2-ledd-1-punkt-1-ledd-1">Fullført grad fra universitet eller høgskole hvor ph.d.-grad går foran mastergrad.</article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-1-punkt-2-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1-punkt-2-ledd-1">Vektet gjennomsnitt av karakterer i 60 studiepoeng i faget/fagene som gir kompetanse til å undervise.</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-1-punkt-2-ledd-1-punkt-3"><article class="legalP" id="kapittel-3-paragraf-4-ledd-1-punkt-2-ledd-1-punkt-3-ledd-1">Søkere med 2 fag på 60 studiepoeng eller mer, der UiA tilbyr fagdidaktikk og fagkravene er oppfylt, rangeres foran søkere med ett fag.</article></article></li><li data-li-identifier="d." data-name="d."><article class="listArticle" id="kapittel-3-paragraf-4-ledd-1-punkt-2-ledd-1-punkt-4"><article class="legalP" id="kapittel-3-paragraf-4-ledd-1-punkt-2-ledd-1-punkt-4-ledd-1">Totalt antall studiepoeng ved søknadsfrist.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2021-11-24-3370/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Rangering av søkere til praktisk-pedagogisk utdanning i yrkesfag</span></h3><article class="legalP" id="kapittel-3-paragraf-5-ledd-1">Kvalifiserte søkere rangeres etter følgende kriterier i prioritert rekkefølge:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-5-ledd-1-punkt-1"><article class="legalP" id="kapittel-3-paragraf-5-ledd-1-punkt-1-ledd-1">Søkere med dokumentert tilsetting på vilkår i videregående skole i henhold til bestemmelser i lov om grunnskolen og den vidaregåande opplæringa</article></article></li><li data-li-identifier="2." data-name="2."><article class="listArticle" id="kapittel-3-paragraf-5-ledd-1-punkt-2"><article class="legalP" id="kapittel-3-paragraf-5-ledd-1-punkt-2-ledd-1">Antall måneder yrkespraksis ut over opptakskravet</article></article></li><li data-li-identifier="3." data-name="3."><article class="listArticle" id="kapittel-3-paragraf-5-ledd-1-punkt-3"><article class="legalP" id="kapittel-3-paragraf-5-ledd-1-punkt-3-ledd-1">Antall studiepoeng ut over de som eventuelt inngår i søkerens opptaksgrunnlag</article></article></li><li data-li-identifier="4." data-name="4."><article class="listArticle" id="kapittel-3-paragraf-5-ledd-1-punkt-4"><article class="legalP" id="kapittel-3-paragraf-5-ledd-1-punkt-4-ledd-1">Ved fortsatt poenglikhet rangeres søkerne etter loddtrekning.</article></article></li></ul></article></article><article class="legalArticle" data-lovdata-URL="LTI/forskrift/2021-11-24-3370/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Rangering av søkere til eksternt finansiert utdanning</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Søkere til utdanning som bygger på videregående opplæring, søkere til påbyggingsstudier på lavere grads nivå og søkere til emner uavhengig av nivå, rangeres etter søknadstidspunkt.</article><article class="numberedLegalP" data-numerator="2" id="kapittel-3-paragraf-6-nummer-2">(2) Søkere til studier eller emner som finansieres av en ekstern aktør på oppdrag, kan rangeres av oppdragsgiver.</article><article class="numberedLegalP" data-numerator="3" id="kapittel-3-paragraf-6-nummer-3">(3) Søkere til masterprogram og andre påbyggingsstudier på høyere grads nivå, rangeres i henhold til § 15 og § 17.</article><article class="numberedLegalP" data-numerator="4" id="kapittel-3-paragraf-6-nummer-4">(4) Universitetsstyret kan fastsette andre rangeringsregler for program som finansieres ved egenbetaling fra studentene.</article></article><article class="legalArticle" data-lovdata-URL="LTI/forskrift/2021-11-24-3370/§21" data-name="§21" id="kapittel-3-paragraf-7"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Rangering av søkere til enkeltemner</span></h3><article class="legalP" id="kapittel-3-paragraf-7-ledd-1">Dersom det er flere søkere enn studieplasser, rangeres søkerne etter søknadstidspunkt.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2021-11-24-3370/KAPITTEL_4"><h2>Kapittel IV – Opptak til forkurs og realfagskurs for ingeniørutdanning</h2><article class="legalArticle" data-lovdata-URL="LTI/forskrift/2021-11-24-3370/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Opptakskrav</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Søkere til forkurs må oppfylle ett av følgende krav:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-1-nummer-1-punkt-1"><article class="legalP" id="kapittel-4-paragraf-1-nummer-1-punkt-1-ledd-1">Vg1 og Vg2 fra andre studieretninger i videregående skole enn studiespesialisering eller godkjent fagbrev/svenneprøve</article></article></li><li data-li-identifier="b." data-name="b."><article class="listArticle" id="kapittel-4-paragraf-1-nummer-1-punkt-2"><article class="legalP" id="kapittel-4-paragraf-1-nummer-1-punkt-2-ledd-1">Fullført videregående skole med generell studiekompetanse</article></article></li><li data-li-identifier="c." data-name="c."><article class="listArticle" id="kapittel-4-paragraf-1-nummer-1-punkt-3"><article class="legalP" id="kapittel-4-paragraf-1-nummer-1-punkt-3-ledd-1">Grunnskole og minst 5 års fulltids praksis eller en kombinasjon av videregående skole og praksis.</article></article></li></ul></article><article class="numberedLegalP" data-numerator="2" id="kapittel-4-paragraf-1-nummer-2">(2) Søkere med utdanning fra land utenfor Norden må dokumentere kunnskaper i norsk med minimum norskprøve med B1 på alle fire delprøver.</article><article class="numberedLegalP" data-numerator="3" id="kapittel-4-paragraf-1-nummer-3">(3) Søkere til realfagskurs må ha generell studiekompetanse eller tilsvarende realkompetanse.</article></article><article class="legalArticle" data-lovdata-URL="LTI/forskrift/2021-11-24-3370/§23" data-name="§23" id="kapittel-4-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Rangering av søkere til forkurs</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Søkere rangeres etter summen av karakterpoeng, praksispoeng og tilleggspoeng. Ved poenglikhet prioriteres det underrepresenterte kjønn.<ul class="defaultList"><li><article class="listArticle" id="kapittel-4-paragraf-2-nummer-1-punkt-1"><article class="legalP" id="kapittel-4-paragraf-2-nummer-1-punkt-1-ledd-1">Karakterpoeng: Snittet av alle karakterer fra vitnemål eller kompetansebevis multipliseres med 10.</article></article></li><li><article class="listArticle" id="kapittel-4-paragraf-2-nummer-1-punkt-2"><article class="legalP" id="kapittel-4-paragraf-2-nummer-1-punkt-2-ledd-1">Praksispoeng: Det kan gis 0,3 poeng pr. måned for praksis utover minstekravet for opptak, maksimalt for 3 år (10,8 poeng).</article></article></li><li><article class="listArticle" id="kapittel-4-paragraf-2-nummer-1-punkt-3"><article class="legalP" id="kapittel-4-paragraf-2-nummer-1-punkt-3-ledd-1">Tilleggspoeng: Det gis 3 poeng for bestått fag- eller svenneprøve.</article></article></li></ul></article><article class="numberedLegalP" data-numerator="2" id="kapittel-4-paragraf-2-nummer-2">(2) Søkere som ikke kan poengberegnes, rangeres etter en skjønnsmessig vurdering.</article></article><article class="legalArticle" data-lovdata-URL="LTI/forskrift/2021-11-24-3370/§24" data-name="§24" id="kapittel-4-paragraf-3"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Rangering av søkere til realfagskurs</span></h3><article class="legalP" id="kapittel-4-paragraf-3-ledd-1">Søkere til realfagskurs rangeres som til grunnutdanninger.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2021-11-24-3370/KAPITTEL_5"><h2>Kapittel V – Øvrige bestemmelser</h2><article class="legalArticle" data-lovdata-URL="LTI/forskrift/2021-11-24-3370/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse og oppheving av andre forskrifter</span></h3><article class="legalP" id="kapittel-5-paragraf-1-ledd-1">Forskriften trer i kraft fra og med opptak til studieåret 2022–2023. Fra samme tidspunkt oppheves forskrift 27. november 2013 nr. 1387 om opptak til studier og emner ved Universitetet i Agder.</article></article><article class="legalArticle" data-lovdata-URL="LTI/forskrift/2021-11-24-3370/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Dispensasjon</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Ved opptak til fellesgrader kan det i studieplanen eller i egen avtale fastsettes at opptak skal gjøres i henhold til opptaksforskrift ved en samarbeidsinstitusjon.</article><article class="numberedLegalP" data-numerator="2" id="kapittel-5-paragraf-2-nummer-2">(2) Ved opptak til emner som tilbys i regi av Universitetsstudiene på Svalbard gjelder egne regler.</article></article><article class="legalArticle" data-lovdata-URL="LTI/forskrift/2021-11-24-3370/§27" data-name="§27" id="kapittel-5-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Overgangsregler</span></h3><article class="legalP" id="kapittel-5-paragraf-3-ledd-1">§ 6 (5) vedrørende bestått opptaksprøve, godkjent faglig essay/motivasjonsbrev eller deltakelse på intervju gjelder fra og med opptak til studier høsten 2023. For opptak til masterprogram i utøvende musikk – klassisk, rytmisk musikk og Shift entreprenørskap studieåret 2022–2023, gjelder samme rangeringsregler som ved opptak til studieåret 2021–2022.</article></article></section></main></body></html>