<!DOCTYPE html><html lang="no"><head><title>Forskrift om omsorgen for enslige mindreårige som bor i asylmottak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-12-1520</dd><dt class="dokid">DokumentID</dt><dd class="dokid">LTI/forskrift/2021-05-12-1520</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Innvandringsavdelingen</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-05-15-35/§95</li><li>forskrift/2009-10-09-1260</li><li>forskrift/2009-12-18-1582</li></ul></dd><dt class="dateOfPublication">Kunngjort</dt><dd class="dateOfPublication">2021-05-18 15:05</dd><dt class="journalNumber">Journalnummer</dt><dd class="journalNumber">2021-0772</dd><dt class="titleShort">Korttittel</dt><dd class="titleShort">Forskrift om omsorgen for enslige mindreårige som bor i asylmottak</dd><dt class="title">Tittel</dt><dd class="title">Forskrift om omsorgen for enslige mindreårige som bor i asylmottak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 12. mai 2021 med hjemmel i lov 15. mai 2008 nr. 35 om utlendingers adgang til riket og deres opphold her (utlendingsloven) § 95, jf. delegeringsvedtak 9. oktober 2009 nr. 1260 og omorganiseringsvedtak 18. desember 2009 nr. 1582.</dd><dt class="refid">RefID</dt><dd class="refid">forskrift/2021-05-12-1520</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om omsorgen for enslige mindreårige som bor i asylmottak<ul class="tocSubUl"><li>§ 1. Formål</li><li>§ 2. Forsvarlig omsorg</li><li>§ 3. Vern om integritet</li><li>§ 4. Rett til informasjon</li><li>§ 5. Rett til medvirkning</li><li>§ 6. Kartlegging og tiltaksplan</li><li>§ 7. Bemanning og kompetanse</li><li>§ 8. Utforming av asylmottaket</li><li>§ 9. Oppfølging fra representanten og andre sektormyndigheter</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-05-12-1520" id="dokument"><h1>Forskrift om omsorgen for enslige mindreårige som bor i asylmottak</h1><article class="legalArticle" data-lovdata-URL="LTI/forskrift/2021-05-12-1520/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å gi enslige mindreårige som bor i asylmottak et tilbud om forsvarlig omsorg under oppholdet i asylmottak, tilpasset den enslige mindreåriges individuelle behov, alder og modenhet.</article></article><article class="legalArticle" data-lovdata-URL="LTI/forskrift/2021-05-12-1520/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forsvarlig omsorg</span></h2><article class="legalP" id="paragraf-2-ledd-1">Under den enslige mindreåriges opphold i asylmottak skal hensynet til barnets beste være et grunnleggende hensyn for den omsorgen som gis.</article><article class="legalP" id="paragraf-2-ledd-2">Asylmottaket skal ha en skriftlig plan for omsorgsarbeidet og sikre at de ansatte i asylmottaket gir forsvarlig omsorg i samsvar med planen. Planen skal beskrive hvordan asylmottaket ivaretar omsorgen med den bemanningen asylmottaket har.</article><article class="legalP" id="paragraf-2-ledd-3">Asylmottakets tilbud om forsvarlig omsorg skal blant annet omfatte å<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">sikre struktur i hverdagen til den enslige mindreårige, både gjennom faste rutiner og ved å tilrettelegge for en normal døgnrytme</article></article></li><li data-li-identifier="b." data-name="b."><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">bygge relasjoner med den enslige mindreårige og bidra til et godt miljø i asylmottaket</article></article></li><li data-li-identifier="c." data-name="c."><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">følge opp den enslige mindreåriges skolegang og annen opplæring</article></article></li><li data-li-identifier="d." data-name="d."><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">gi opplæring og veiledning om hvordan den enslige mindreårige kan ha et sunt kosthold og ivareta egen psykisk og fysisk helse</article></article></li><li data-li-identifier="e." data-name="e."><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">legge til rette for individuelt tilpassede fritidsaktiviteter for den enslige mindreårige, både i og utenfor asylmottaket</article></article></li><li data-li-identifier="f." data-name="f."><article class="listArticle" id="paragraf-2-ledd-3-punkt-6"><article class="legalP" id="paragraf-2-ledd-3-punkt-6-ledd-1">forebygge at den enslige mindreårige forlater asylmottaket uten å oppgi nytt oppholdssted</article></article></li><li data-li-identifier="g." data-name="g."><article class="listArticle" id="paragraf-2-ledd-3-punkt-7"><article class="legalP" id="paragraf-2-ledd-3-punkt-7-ledd-1">legge til rette for at den enslige mindreårige kan gjenoppta eller opprettholde kontakten med familie og andre nære relasjoner, dersom kontaktinformasjon er tilgjengelig og kontakten er til barnets beste.</article></article></li></ul></article></article><article class="legalArticle" data-lovdata-URL="LTI/forskrift/2021-05-12-1520/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vern om integritet</span></h2><article class="legalP" id="paragraf-3-ledd-1">Asylmottaket skal behandle den enslige mindreårige hensynsfullt og med respekt for hens integritet under oppholdet i asylmottak. Asylmottaket skal ta hensyn til den enslige mindreåriges nasjonale, språklige, religiøse og kulturelle bakgrunn.</article></article><article class="legalArticle" data-lovdata-URL="LTI/forskrift/2021-05-12-1520/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rett til informasjon</span></h2><article class="legalP" id="paragraf-4-ledd-1">Asylmottaket skal gi informasjon til den enslige mindreårige om dennes rettigheter og plikter, tilpasset den enslige mindreåriges individuelle behov, alder og modenhet. Asylmottaket skal gi informasjon til den enslige mindreårige på et språk den enslige mindreårige behersker.</article><article class="legalP" id="paragraf-4-ledd-2">Asylmottaket skal gi den enslige mindreårige informasjon som<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">setter den enslige mindreårige i stand til å medvirke i den daglige omsorgen under oppholdet i asylmottak</article></article></li><li data-li-identifier="b." data-name="b."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">gir den enslige mindreårige økt forståelse for egen livssituasjon og økt grad av selvstendighet</article></article></li><li data-li-identifier="c." data-name="c."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">forbereder den enslige mindreårige til bosetting eller retur.</article></article></li></ul></article></article><article class="legalArticle" data-lovdata-URL="LTI/forskrift/2021-05-12-1520/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til medvirkning</span></h2><article class="legalP" id="paragraf-5-ledd-1">Asylmottaket skal sikre at den enslige mindreårige blir hørt og gis mulighet til medvirkning under oppholdet i asylmottak, herunder gjennom deltakelse og innflytelse i daglige rutiner, aktivitetstilbud mv.</article></article><article class="legalArticle" data-lovdata-URL="LTI/forskrift/2021-05-12-1520/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kartlegging og tiltaksplan</span></h2><article class="legalP" id="paragraf-6-ledd-1">Asylmottaket skal gjennomføre strukturerte, individuelle samtaler for å kartlegge den enslige mindreåriges situasjon og behov og utarbeide en tiltaksplan sammen med den enslige mindreårige.</article><article class="legalP" id="paragraf-6-ledd-2">Asylmottaket skal starte arbeidet med kartleggingen og tiltaksplanen så snart som mulig etter den enslige mindreåriges ankomst til asylmottaket. Asylmottaket skal legge kartleggingen og tiltaksplanen til grunn for den individuelle oppfølgingen av den enslige mindreårige under hele oppholdet i asylmottak, og frem til den enslige mindreårige enten bosettes eller returneres.</article><article class="legalP" id="paragraf-6-ledd-3">Asylmottaket skal gi den enslige mindreåriges representant anledning til å medvirke i arbeidet med kartleggingen og tiltaksplanen.</article></article><article class="legalArticle" data-lovdata-URL="LTI/forskrift/2021-05-12-1520/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bemanning og kompetanse</span></h2><article class="legalP" id="paragraf-7-ledd-1">Asylmottaket skal til enhver tid være bemannet for å gi den enslige mindreårige et tilbud om forsvarlig omsorg etter forskriften her. Asylmottaket skal ha tilstrekkelig barnefaglig kompetanse.</article><article class="legalP" id="paragraf-7-ledd-2">Asylmottaket skal ha en skriftlig turnus som sikrer døgnbemanning, kontinuitet og stabilitet for de enslige mindreårige som bor i asylmottak.</article><article class="legalP" id="paragraf-7-ledd-3">Asylmottaket skal sørge for at hver enslige mindreårige har en egen særkontakt under oppholdet i asylmottak.</article></article><article class="legalArticle" data-lovdata-URL="LTI/forskrift/2021-05-12-1520/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utforming av asylmottaket</span></h2><article class="legalP" id="paragraf-8-ledd-1">Asylmottaket skal være utformet og utstyrt med<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">egnede soverom</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">låsbare skap til private eiendeler</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">nødvendig utstyr til skolearbeid, herunder PC eller nettbrett</article></article></li><li data-li-identifier="d." data-name="d."><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">tilstrekkelige fellesarealer</article></article></li><li data-li-identifier="e." data-name="e."><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">lokaler som er egnet til fritidsaktiviteter og leksehjelp</article></article></li><li data-li-identifier="f." data-name="f."><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">tilstrekkelig fritidsmateriell tilpasset lokale forhold og de enslige mindreåriges alder.</article></article></li></ul></article><article class="legalP" id="paragraf-8-ledd-2">Asylmottaket skal skjerme, eller på andre måter tilrettelegge for, en enslig mindreårig som har spesielle behov, herunder på bakgrunn av sitt kjønn eller sin etnisitet.</article><article class="legalP" id="paragraf-8-ledd-3">Asylmottaket skal ha tilfredsstillende vedlikehold og hygienisk standard.</article></article><article class="legalArticle" data-lovdata-URL="LTI/forskrift/2021-05-12-1520/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging fra representanten og andre sektormyndigheter</span></h2><article class="legalP" id="paragraf-9-ledd-1">Utlendingsdirektoratet og asylmottaket skal bidra til at den enslige mindreårige under oppholdet i asylmottak får nødvendig oppfølging fra sin representant og andre ansvarlige myndigheter, som helsevesen, skolevesen, barnevern mv.</article></article><article class="legalArticle" data-lovdata-URL="LTI/forskrift/2021-05-12-1520/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. juli 2021.</article></article></main></body></html>