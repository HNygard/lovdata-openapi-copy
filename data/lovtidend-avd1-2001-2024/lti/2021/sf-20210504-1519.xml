<!DOCTYPE html><html lang="no"><head><title>Forskrift om kompensasjonsordning til reiselivsnæringen på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-04-1519</dd><dt class="dokid">DokumentID</dt><dd class="dokid">LTI/forskrift/2021-05-04-1519</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="subunit">Etat</dt><dd class="subunit"><ul><li>Longyearbyen lokalstyre</li></ul></dd><dt class="dateInForce">I kraft fra</dt><dd class="dateInForce">2021-05-04 – 2022-12-31</dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-05-18 15:05</dd><dt class="journalNumber">Journalnummer</dt><dd class="journalNumber">2021-0742</dd><dt class="titleShort">Korttittel</dt><dd class="titleShort">Forskrift om kompensasjonsordning til reiselivsnæringen på Svalbard</dd><dt class="title">Tittel</dt><dd class="title">Forskrift om kompensasjonsordning til reiselivsnæringen på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Longyearbyen lokalstyre 4. mai 2021 til gjennomføring av Stortingets budsjettvedtak 23. februar 2021 nr. 665 (Innst.233 S (2020–2021)).</dd><dt class="refid">RefID</dt><dd class="refid">forskrift/2021-05-04-1519</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjonsordning til reiselivsnæringen på Svalbard<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Hvem kan få kompensasjon</li><li>§ 4. Grunnlaget og størrelse på kompensasjonen</li><li>§ 5. Krav for å kunne motta kompensasjon tilknyttet ordningen</li><li>§ 6. Dokumentasjonskrav ved innsendelse av søknaden</li><li>§ 7. Rapporteringsplikt med dokumentasjonskrav innen 6 måneder</li><li>§ 8. Frist for søknad på kompensasjonsordningen</li><li>§ 9. Hvordan søknaden blir vurdert</li><li>§ 10. Utbetaling av kompensasjon</li><li>§ 11. Adgangen til å kontrollere opplysninger</li><li>§ 12. Stans i utbetalingene og krav om tilbakebetaling</li><li>§ 13. Longyearbyen lokalstyres plikter</li><li>§ 14. Klageadgang og klageinstans</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-05-04-1519" id="dokument"><h1>Forskrift om kompensasjonsordning til reiselivsnæringen på Svalbard</h1><article class="legalArticle" data-lovdata-URL="LTI/forskrift/2021-05-04-1519/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med kompensasjonsordningen er å forbedre den likvide situasjonen for reiselivsbedriftene på Svalbard og sikre nødvendig påfyll av egenkapital i virksomhetene slik at sysselsettingen i næringen kan opprettholdes. Kompensasjonsordningen skal avhjelpe de negative konsekvensene som reiselivsnæringen har opplevd i en anstrengt situasjon med bortfall av kunder, tapte inntekter og en ellers stram likviditetssituasjon i forbindelse med covid-19-utbruddet. Kompensasjonen skal bidra til å underbygge de Svalbardpolitiske målsettingene.</article></article><article class="legalArticle" data-lovdata-URL="LTI/forskrift/2021-05-04-1519/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med virksomheter, de selskapene som er registrert i Brønnøysundregistrene og er skattemessig registrert i Longyearbyen på Svalbard. Lag og foreninger som har særlig betydning og innvirkning for reiselivsnæringen lokalt på Svalbard omfattes etter en særskilt vurdering.</article></article><article class="legalArticle" data-lovdata-URL="LTI/forskrift/2021-05-04-1519/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan få kompensasjon</span></h2><article class="legalP" id="paragraf-3-ledd-1">Kompensasjon kan gis virksomheter som kommer inn under denne forskriften:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Definisjoner, § 2.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Krav for å kunne motta kompensasjon, § 5.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Dokumentasjonskrav ved innsendelse av søknaden, § 6.</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Rapporteringsplikt med dokumentasjonskrav innen 6 måneder, § 7.</article></article></li></ul></article></article><article class="legalArticle" data-lovdata-URL="LTI/forskrift/2021-05-04-1519/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Grunnlaget og størrelse på kompensasjonen</span></h2><article class="legalP" id="paragraf-4-ledd-1">Kompensasjon beregnes på bakgrunn av akkumulert underskudd i perioden definert i § 5, bokstav f.</article><article class="legalP" id="paragraf-4-ledd-2">Det kan gis inntil kr 10&#xa0;000, ekstra i kompensasjon. Dette beløpet skal dekke kostnadene som knyttes til bruken av en autorisert regnskapsfører eller autorisert revisor for attestering av bilag som denne forskriften krever dokumentert, jf. § 5, punkt a–g.</article><article class="legalP" id="paragraf-4-ledd-3">Det kan åpnes for å gi inntil 75&#xa0;% kompensasjon av det akkumulerte underskuddet for perioden.</article><article class="legalP" id="paragraf-4-ledd-4">Annen offentlig støtte som virksomheten har fått tilsagn på innenfor perioden 1. mars 2020–31. desember 2020, men som ikke er utbetalt eller bokført i virksomhetens reviderte regnskaper, skal trekkes fra i grunnlaget for kompensasjon.</article></article><article class="legalArticle" data-lovdata-URL="LTI/forskrift/2021-05-04-1519/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav for å kunne motta kompensasjon tilknyttet ordningen</span></h2><article class="legalP" id="paragraf-5-ledd-1">Det kan gis kompensasjon til virksomheter innen følgende NACE-koder:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Virksomheten utøver reiseliv og tilstøtende næringer i henhold til Innovasjon Norge sin definisjon av reiselivsvirksomhet. Dette gjelder virksomhet som er registrerte i Brønnøysundregistrene med følgende NACE-koder <table><tbody><tr><td data-text-align="left" data-vertical-align="top">1 49.311</td><td data-text-align="left" data-vertical-align="top">Rutebiltransport i by- og forstadsområde</td></tr><tr><td data-text-align="left" data-vertical-align="top">1 49.32</td><td data-text-align="left" data-vertical-align="top">Drosjebiltransport</td></tr><tr><td data-text-align="left" data-vertical-align="top">1 49.391</td><td data-text-align="left" data-vertical-align="top">Rutebiltransport i by og forstadsområde</td></tr><tr><td data-text-align="left" data-vertical-align="top">1 49.392</td><td data-text-align="left" data-vertical-align="top">Turbiltransport</td></tr><tr><td data-text-align="left" data-vertical-align="top">1.77.340</td><td data-text-align="left" data-vertical-align="top">Utleie og leasing av sjøtransportmateriell</td></tr><tr><td data-text-align="left" data-vertical-align="top">1 50.101</td><td data-text-align="left" data-vertical-align="top">Utenriks sjøfart med passasjerer</td></tr><tr><td data-text-align="left" data-vertical-align="top">1 50.102</td><td data-text-align="left" data-vertical-align="top">Innenlandske kystruter med passasjerer</td></tr><tr><td data-text-align="left" data-vertical-align="top">1 50.109</td><td data-text-align="left" data-vertical-align="top">Kysttrafikk ellers med passasjerer</td></tr><tr><td data-text-align="left" data-vertical-align="top">1 52.214</td><td data-text-align="left" data-vertical-align="top">Drift av taxisentraler og annen formidling av persontransport</td></tr><tr><td data-text-align="left" data-vertical-align="top">5 55.101</td><td data-text-align="left" data-vertical-align="top">Drift av hoteller, pensjonater og moteller med restaurant</td></tr><tr><td data-text-align="left" data-vertical-align="top">5 55.201</td><td data-text-align="left" data-vertical-align="top">Drift av vandrerhjem</td></tr><tr><td data-text-align="left" data-vertical-align="top">5 55.202</td><td data-text-align="left" data-vertical-align="top">Drift av ferieleiligheter</td></tr><tr><td data-text-align="left" data-vertical-align="top">5 55.301</td><td data-text-align="left" data-vertical-align="top">Drift av campingplasser</td></tr><tr><td data-text-align="left" data-vertical-align="top">5 55.302</td><td data-text-align="left" data-vertical-align="top">Drift av turisthytter</td></tr><tr><td data-text-align="left" data-vertical-align="top">5 55.9</td><td data-text-align="left" data-vertical-align="top">Annen overnatting (ikke airbnb)</td></tr><tr><td data-text-align="left" data-vertical-align="top">4 56.101</td><td data-text-align="left" data-vertical-align="top">Drift av restauranter og kafeer</td></tr><tr><td data-text-align="left" data-vertical-align="top">4 56.102</td><td data-text-align="left" data-vertical-align="top">Drift av gatekjøkken</td></tr><tr><td data-text-align="left" data-vertical-align="top">4 56.21</td><td data-text-align="left" data-vertical-align="top">Cateringvirksomhet</td></tr><tr><td data-text-align="left" data-vertical-align="top">4 56.301</td><td data-text-align="left" data-vertical-align="top">Drift av puber</td></tr><tr><td data-text-align="left" data-vertical-align="top">4 56.309</td><td data-text-align="left" data-vertical-align="top">Drift av barer ellers</td></tr><tr><td data-text-align="left" data-vertical-align="top">1 77.11</td><td data-text-align="left" data-vertical-align="top">Utleie og leasing av biler og andre lette motorvogner</td></tr><tr><td data-text-align="left" data-vertical-align="top">3 79.11</td><td data-text-align="left" data-vertical-align="top">Reisebyråvirksomhet</td></tr><tr><td data-text-align="left" data-vertical-align="top">3 79.12</td><td data-text-align="left" data-vertical-align="top">Reisearrangørvirksomhet</td></tr><tr><td data-text-align="left" data-vertical-align="top">3 79.901</td><td data-text-align="left" data-vertical-align="top">Turistkontorvirksomhet</td></tr><tr><td data-text-align="left" data-vertical-align="top">3 79.902</td><td data-text-align="left" data-vertical-align="top">Guider og reiseledere</td></tr><tr><td data-text-align="left" data-vertical-align="top">2 79.903</td><td data-text-align="left" data-vertical-align="top">Opplevelses, arrangements og aktivitetsarrangørvirksomhet</td></tr><tr><td data-text-align="left" data-vertical-align="top">3 79.909</td><td data-text-align="left" data-vertical-align="top">Turistrelaterte tjenester ikke nevnt annet sted</td></tr><tr><td data-text-align="left" data-vertical-align="top">2 91.011</td><td data-text-align="left" data-vertical-align="top">Drift av folkebiblioteker</td></tr><tr><td data-text-align="left" data-vertical-align="top">2 91.022</td><td data-text-align="left" data-vertical-align="top">Drift av kulturhistoriske museer</td></tr><tr><td data-text-align="left" data-vertical-align="top">2 91.023</td><td data-text-align="left" data-vertical-align="top">Drift av naturhistoriske museer</td></tr><tr><td data-text-align="left" data-vertical-align="top">2 91.029</td><td data-text-align="left" data-vertical-align="top">Drift av museer ikke nevnt annet sted</td></tr><tr><td data-text-align="left" data-vertical-align="top">2 91.03</td><td data-text-align="left" data-vertical-align="top">Drift av historiske steder og bygninger og lignende severdigheter</td></tr><tr><td data-text-align="left" data-vertical-align="top">2 93.291</td><td data-text-align="left" data-vertical-align="top">Opplevelsesaktiviteter</td></tr><tr><td data-text-align="left" data-vertical-align="top">2 93.292</td><td data-text-align="left" data-vertical-align="top">Fritidsetablissement</td></tr><tr><td data-text-align="left" data-vertical-align="top">77.340</td><td data-text-align="left" data-vertical-align="top">Utleie og leasing av sjøtransportmateriell</td></tr><tr><td data-text-align="left" data-vertical-align="top">94.991</td><td data-text-align="left" data-vertical-align="top">Aktiviteter i andre interesseorganisasjoner (ikke nevnt noe annet sted)</td></tr></tbody></table></article></article></li></ul></article><article class="legalP" id="paragraf-5-ledd-2">Virksomheten må tilfredsstille følgende krav:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">Virksomhetens aksjer skal være minimum 34&#xa0;% norsk eid. For aksjeselskaper kreves kopi av aksjeeierbok samt av kopi av pass fra den delen av eierskapet som utgjør norsk eierskap (34&#xa0;%). Øvrige selskaper skal være eid av norske statsborgere og det kreves her kopi av pass som dokumenterer norsk statsborgerskap. Dersom virksomheten ikke er 34&#xa0;% norsk eid, åpnes det for virksomheter som har drevet virksomhet minimum 10 år på Svalbard. Dette dokumenteres gjennom å levere firmaattest.</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">Virksomheten skal være registrert i Brønnøysundregistrene og være skattemessig hjemmehørende på Svalbard. Virksomheten skal drive helårlig på Svalbard med minimum 10 mnd. drift. Dette dokumenteres gjennom å levere firmaattest samt årsregnskap for 2019 og periodisert månedlig regnskap for 2020.</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">Virksomheten skal ikke ha utestående offentlige avgifter på søknadstidspunktet. Det skal legges ved en attest fra skatteetaten på dette.</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">Virksomheten skal ikke ha konkursbegjæring utstedt mot virksomheten på søknadstidspunktet. Dersom konkursbegjæring utstedes i perioden mellom søknad om kompensasjon fra denne ordningen er levert og vedtaket om tildelt kompensasjon er fattet, skal Longyearbyen lokalstyre gis skriftlig melding om dette.</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">Virksomheten opererer med norske lønnsvilkår i tråd med tariffavtale eller allmenngjort tariffavtale på fastlandet om det finnes, og ellers lønnsvilkår som er vanlig innenfor samme type arbeid på fastlandet. Dette gjelder arbeidsavtaler for eget ansatt personell og i tilfeller hvor arbeidskraft er innleid direkte eller via bemanningsbyråer/underleverandører/samarbeidspartnere.</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">Virksomheten skal i søknaden dokumentere et periodisert resultat før skatt pr. måned og samlet for perioden 1. mars 2020–31. desember 2020. Alle tall skal være eks. mva.</article></article></li><li data-li-identifier="g." data-name="g."><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">Alle søknader om kompensasjon skal sendes inn elektronisk til Longyearbyen lokalstyre.</article></article></li><li data-li-identifier="h." data-name="h."><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">I søknaden som leveres i henhold til § 6 skal det opplyses om virksomheten har fått tildelt offentlig støtte i perioden 1. mars 2020–31. desember 2020 samt størrelsen i kroner på slik offentlig støtte. Det skal komme frem i søknaden om den offentlige støtten er tildelt innenfor definerte periode og om den offentlige støtten er bokført i det regnskapet som virksomheten legger til grunn i sin søknad om kompensasjon.</article></article></li></ul></article></article><article class="legalArticle" data-lovdata-URL="LTI/forskrift/2021-05-04-1519/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjonskrav ved innsendelse av søknaden</span></h2><article class="legalP" id="paragraf-6-ledd-1">Ved innsendelse av søknaden skal søker dokumentere:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Søkers firmanavn, adresse, e-post, organisasjonsnummer, kontonummer, kontaktinformasjon og kontaktperson for søknaden.</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Dokumentasjon i henhold til § 5, punkt d, f og g og h. Dette skal følge vedlagt søknaden på søknadstidspunktet.</article></article></li></ul></article></article><article class="legalArticle" data-lovdata-URL="LTI/forskrift/2021-05-04-1519/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapporteringsplikt med dokumentasjonskrav innen 6 måneder</span></h2><article class="legalP" id="paragraf-7-ledd-1">Innen 6 måneder fra virksomheten har akseptert å ta imot kompensasjonen på signert akseptskjema, plikter virksomheten å rapportere til Longyearbyen lokalstyre om tiltaket er gjennomført i samsvar med vedtaket, og sende inn regnskapet og dokumentasjon som er grunnlaget for kompensasjonsordningen etter samme oppstilling som angitt i søknaden.<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Alle forhold som nevnt i § 5, punkt a–g skal medfølge. I tillegg skal det medfølge dokumentasjon på kostnadene ved bruk av regnskapsfører/revisor.</article></article></li><li data-li-identifier="b." data-name="b."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Dokumentasjon på kostnadene ved bruk av regnskapsfører/revisor.</article></article></li></ul></article><article class="legalP" id="paragraf-7-ledd-2">All dokumentasjonen skal attesteres av autorisert regnskapsfører eller revisor etter følgende regler. Dersom mottaker av kompensasjon får over 200&#xa0;000 kroner i kompensasjon, skal det reviderte regnskapet være bekreftet av revisor. For mottakere av kompensasjon som får over 200&#xa0;000 kroner i kompensasjon og som ikke er revisjonspliktig er det tilstrekkelig at det reviderte regnskapet er godkjent av regnskapsfører. Tilskuddsmottakeren skal gi Longyearbyen lokalstyre melding dersom det inntrer endringer i forhold til betingelsene for og vilkårene i vedtaket.</article><article class="legalP" id="paragraf-7-ledd-3">Det kan fastsettes ytterligere krav til rapportering i kompensasjonsvedtaket.</article></article><article class="legalArticle" data-lovdata-URL="LTI/forskrift/2021-05-04-1519/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Frist for søknad på kompensasjonsordningen</span></h2><article class="legalP" id="paragraf-8-ledd-1">Alle søknader sendes inn elektronisk til Longyearbyen lokalstyre. Åpningsdato for mottak av søknader fastsettes etter at Lokalstyre har fastsatt endelig forskrift. Søknadsportalen er åpen i 3 uker fra åpningsdato.</article></article><article class="legalArticle" data-lovdata-URL="LTI/forskrift/2021-05-04-1519/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hvordan søknaden blir vurdert</span></h2><article class="legalP" id="paragraf-9-ledd-1">Longyearbyen lokalstyre avgjør i enkeltvedtak søknadene etter en konkret vurdering av søknadene. Midlene skal prioriteres ut fra hva som bidrar til størst mulig samlet måloppnåelse.</article></article><article class="legalArticle" data-lovdata-URL="LTI/forskrift/2021-05-04-1519/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utbetaling av kompensasjon</span></h2><article class="legalP" id="paragraf-10-ledd-1">Utbetaling av kompensasjon vil starte i etterkant av søknadsfristens utløp, jf. § 8.</article><article class="legalP" id="paragraf-10-ledd-2">75&#xa0;% av kompensasjonen utbetales ved innvilgelse av kompensasjonen.</article><article class="legalP" id="paragraf-10-ledd-3">25&#xa0;% utbetales når alle dokumentasjonskrav er mottatt hos Longyearbyen lokalstyre.</article></article><article class="legalArticle" data-lovdata-URL="LTI/forskrift/2021-05-04-1519/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Adgangen til å kontrollere opplysninger</span></h2><article class="legalP" id="paragraf-11-ledd-1">Longyearbyen lokalstyre og Justis- og beredskapsdepartementet kan kontrollere at betingelsene og vilkårene for kompensasjonen er oppfylt gjennom å be om de opplysninger og den dokumentasjon som er nødvendig for å gjennomføre kontrollen, og å innhente nødvendige opplysninger fra andre myndigheter som har adgang til å utlevere opplysningene.</article><article class="legalP" id="paragraf-11-ledd-2">Mottaker av kompensasjonen plikter å medvirke til at Longyearbyen lokalstyre og Justis- og beredskapsdepartementet får adgang til de opplysninger og dokumenter som er nødvendige for å foreta en forsvarlig vurdering av søknader og klager.</article></article><article class="legalArticle" data-lovdata-URL="LTI/forskrift/2021-05-04-1519/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Stans i utbetalingene og krav om tilbakebetaling</span></h2><article class="legalP" id="paragraf-12-ledd-1">Longyearbyen lokalstyre og Justis- og beredskapsdepartementet kan stanse eller kreve tilbakebetalt hele eller deler av kompensasjonen dersom:<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">Mottaker av kompensasjonen ikke oppfyller kravene i forskriften og vedtaket for å få utbetalt kompensasjonen</article></article></li><li data-li-identifier="b." data-name="b."><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">Tildelingen av kompensasjon bygger på uriktige eller mangelfulle opplysninger fra mottaker av kompensasjonen.</article></article></li></ul></article><article class="legalP" id="paragraf-12-ledd-2">Ved krav om tilbakebetaling og inndrivelse av uriktig utbetalt kompensasjon legges det til grunn markedsmessige betingelser.</article></article><article class="legalArticle" data-lovdata-URL="LTI/forskrift/2021-05-04-1519/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Longyearbyen lokalstyres plikter</span></h2><article class="legalP" id="paragraf-13-ledd-1">Longyearbyen lokalstyre<ul class="defaultList"><li data-li-identifier="a." data-name="a."><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">fører tilsyn med at forskriften blir oppfylt.</article></article></li><li data-li-identifier="b." data-name="b."><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">utlyser adgangen til å søke om kompensasjonsmidler.</article></article></li><li data-li-identifier="c." data-name="c."><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">rapporterer til Justis- og beredskapsdepartementet om hvilken kompensasjon som gis og den samlede måloppnåelsen for kompensasjonsordningen. Kostnader for forvaltning dekkes innenfor den allerede avsatte rammen.</article></article></li><li data-li-identifier="d." data-name="d."><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">Skal sikre at ordningen i denne forskrift følger reglene om tilskudd som følger av forvaltningsloven og bestemmelser for økonomistyring i staten.</article></article></li></ul></article></article><article class="legalArticle" data-lovdata-URL="LTI/forskrift/2021-05-04-1519/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klageadgang og klageinstans</span></h2><article class="legalP" id="paragraf-14-ledd-1">Justis- og beredskapsdepartementet er klageinstans for Longyearbyen lokalstyres enkeltvedtak.</article></article><article class="legalArticle" data-lovdata-URL="LTI/forskrift/2021-05-04-1519/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Denne forskriften er vedtatt i lokalstyremøte hos Longyearbyen lokalstyre 4. mai 2021, sak 28/2021. Denne forskrift trer i kraft straks og gjelder til 31. desember 2022.</article></article></main></body></html>