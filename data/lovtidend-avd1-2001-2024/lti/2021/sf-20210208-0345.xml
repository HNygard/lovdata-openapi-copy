<!DOCTYPE html><html lang="no"><head><title>Midlertidig forskrift om ekstraordinært tilskudd til siidaandeler og tamreinlag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-02-08-345</dd><dt class="dokid">DokumentID</dt><dd class="dokid">LTI/forskrift/2021-02-08-345</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2021-02-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-02-09 15:45</dd><dt class="journalNumber">Journalnummer</dt><dd class="journalNumber">2021-0171</dd><dt class="titleShort">Korttittel</dt><dd class="titleShort">Midl. forskrift om ekstraordinært tilskudd til siidaandeler og tamreinlag</dd><dt class="title">Tittel</dt><dd class="title">Midlertidig forskrift om ekstraordinært tilskudd til siidaandeler og tamreinlag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 8. februar 2021 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2021-02-08-345</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om ekstraordinært tilskudd til siidaandeler og tamreinlag<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår for tilskudd</li><li>§ 4. Satser</li><li>§ 5. Krav til søknad</li><li>§ 6. Opplysningsplikt</li><li>§ 7. Retting av feilutbetalinger</li><li>§ 8. Avkortning</li><li>§ 9. Innkreving av tilbakebetalings- eller avkortingsbeløp</li><li>§ 10. Klage</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-02-08-345" id="dokument"><h1>Midlertidig forskrift om ekstraordinært tilskudd til siidaandeler og tamreinlag</h1><article class="legalArticle" data-lovdata-URL="LTI/forskrift/2021-02-08-345/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddet skal gi en delvis kompensasjon for de økonomiske konsekvensene av de vanskelige beiteforholdene i 2020.</article></article><article class="legalArticle" data-lovdata-URL="LTI/forskrift/2021-02-08-345/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder ekstraordinært tilskudd for avtaleåret 2020/2021.</article></article><article class="legalArticle" data-lovdata-URL="LTI/forskrift/2021-02-08-345/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tilskudd</span></h2><article class="legalP" id="paragraf-3-ledd-1">Tilskudd etter denne forskriften kan ytes til siidaandeler og tamreinlag som i avtaleåret 2019/2020 fikk innvilget eller delvis innvilget tilskudd etter forskrift 20. juni 2019 nr. 865 om tilskudd til siidaandeler og tamreinlag.</article></article><article class="legalArticle" data-lovdata-URL="LTI/forskrift/2021-02-08-345/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Satser</span></h2><article class="legalP" id="paragraf-4-ledd-1">Det innvilges tilskudd på 30&#xa0;000 kroner per siidaandel og tamreinlag.</article></article><article class="legalArticle" data-lovdata-URL="LTI/forskrift/2021-02-08-345/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknad</span></h2><article class="legalP" id="paragraf-5-ledd-1">Tamreinlag eller leder av siidaandel skal sende søknad om ekstraordinært tilskudd til Landbruksdirektoratet på særskilt skjema fastsatt av Landbruksdirektoratet.</article><article class="legalP" id="paragraf-5-ledd-2">Søker må oppgi den informasjonen som fremgår av søknadsskjemaet.</article><article class="legalP" id="paragraf-5-ledd-3">Søknad om tilskudd må være levert innen 31. mars 2021.</article><article class="legalP" id="paragraf-5-ledd-4">I særlige tilfeller kan Landbruksdirektoratet dispensere fra søknadsfristen.</article></article><article class="legalArticle" data-lovdata-URL="LTI/forskrift/2021-02-08-345/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt</span></h2><article class="legalP" id="paragraf-6-ledd-1">Mottakere av tilskudd etter denne forskriften plikter å gi alle opplysninger som reindriftsmyndighetene finner nødvendig for å kunne forvalte tilskuddordningene, eller for å kunne oppfylle reindriftsavtalen.</article></article><article class="legalArticle" data-lovdata-URL="LTI/forskrift/2021-02-08-345/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Retting av feilutbetalinger</span></h2><article class="legalP" id="paragraf-7-ledd-1">Reindriftsmyndighetene kan rette feil i utbetalt tilskudd, enten ved etterbetaling eller krav om tilbakebetaling av tilskudd fra tilskuddsmottaker.</article></article><article class="legalArticle" data-lovdata-URL="LTI/forskrift/2021-02-08-345/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avkortning</span></h2><article class="legalP" id="paragraf-8-ledd-1">Dersom tilskuddsmottaker uaktsomt har gitt uriktige eller ufullstendige opplysninger i søknaden, som har eller ville dannet grunnlag for en urettmessig utbetaling av tilskuddet, kan hele eller deler av tilskuddet avkortes.</article><article class="legalP" id="paragraf-8-ledd-2">Dersom tilskuddsmottaker uaktsomt eller forsettlig driver eller har drevet sin virksomhet i strid med lover og forskrifter for reindriftsnæringen, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet avkortes.</article></article><article class="legalArticle" data-lovdata-URL="LTI/forskrift/2021-02-08-345/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innkreving av tilbakebetalings- eller avkortingsbeløp</span></h2><article class="legalP" id="paragraf-9-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter § 7 og § 8 kan kreves tilbakebetalt fra tilskuddsmottakeren eller motregnes i senere tilskuddsutbetalinger.</article><article class="legalP" id="paragraf-9-ledd-2">Dersom tilskuddsmottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til mottaker. Ved grov uaktsomhet eller forsett kan renter kreves fra tidspunktet for utbetaling av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2021-02-08-345/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" id="paragraf-10-ledd-1">Vedtak fattet av Landbruksdirektoratet i henhold til denne forskriften kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/2021-02-08-345/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 8. februar 2021.</article></article></main></body></html>