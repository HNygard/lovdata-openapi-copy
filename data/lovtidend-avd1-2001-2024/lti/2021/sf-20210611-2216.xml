<!DOCTYPE html><html lang="no"><head><title>Midlertidig forskrift om tillegg til forskrift 28. oktober 2020 nr. 2474 om studier og eksamen ved Nord universitet – ekstraordinære tiltak som følge av koronaepidemien</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-11-2216</dd><dt class="dokid">DokumentID</dt><dd class="dokid">LTI/forskrift/2021-06-11-2216</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Nord universitet</li></ul></dd><dt class="dateInForce">I kraft fra</dt><dd class="dateInForce">2021-07-01 – 2021-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-10-28-2474</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-7</li><li>lov/2005-04-01-15/§3-8</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2021-06-30 16:45</dd><dt class="journalNumber">Journalnummer</dt><dd class="journalNumber">2021-1254</dd><dt class="titleShort">Korttittel</dt><dd class="titleShort">Midl. forskrift om tillegg til forskrift om studier og eksamen ved Nord universitet – ekstraordinære tiltak som følge av koronaepidemien</dd><dt class="title">Tittel</dt><dd class="title">Midlertidig forskrift om tillegg til forskrift 28. oktober 2020 nr. 2474 om studier og eksamen ved Nord universitet – ekstraordinære tiltak som følge av koronaepidemien</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Nord universitet 11. juni 2021 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 tredje ledd, § 3-7, § 3-8 første ledd og § 3-9 sjuende ledd.</dd><dt class="refid">RefID</dt><dd class="refid">forskrift/2021-06-11-2216</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tillegg til forskrift 28. oktober 2020 nr. 2474 om studier og eksamen ved Nord universitet – ekstraordinære tiltak som følge av koronaepidemien<ul class="tocSubUl"><li>§ 1. Formål</li><li>§ 2. Vurderingsformer</li><li>§ 3. Studiekalender, undervisningsperioder og eksamensperioder</li><li>§ 4. Innleveringsfrister</li><li>§ 5. Sensur</li><li>§ 6. Obligatoriske krav, tilrettelegging, fravær fra eksamen og trekkfrist</li><li>§ 7. Ny eksamen</li><li>§ 8. Progresjonskrav i studiene</li><li>§ 9. Betinget opptak</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-11-2216" id="dokument"><h1>Midlertidig forskrift om tillegg til forskrift 28. oktober 2020 nr. 2474 om studier og eksamen ved Nord universitet – ekstraordinære tiltak som følge av koronaepidemien</h1><article class="legalArticle" data-lovdata-URL="LTI/forskrift/2021-06-11-2216/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="numberedLegalP" data-numerator="1" id="paragraf-1-nummer-1">(1) Denne forskriften skal gi universitetet rom til å gjøre nødvendige og forsvarlige endringer i gjennomføringen av studieprogrammer. Forskriften skal i størst mulig grad sikre at studenter ved Nord universitet får gjennomført og fullført sin utdanning uten forsinkelser på grunn av forhold knyttet til koronavirus.</article><article class="numberedLegalP" data-numerator="2" id="paragraf-1-nummer-2">(2) Denne forskriften gjelder i tillegg til forskrift 28. oktober 2020 nr. 2474 om studier og eksamen ved Nord universitet. Ved motstrid gis denne forskriften forrang.</article></article><article class="legalArticle" data-lovdata-URL="LTI/forskrift/2021-06-11-2216/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vurderingsformer</span></h2><article class="numberedLegalP" data-numerator="1" id="paragraf-2-nummer-1">(1) Fakultetene kan konvertere vurderingsformer som innebærer fysisk tilstedeværelse til digitale vurderingsformer dersom hensynet til gjennomføring av eksamen og smittevernregler etc. tilsier det. Det skal kun gjøres endringer som er nødvendige og forsvarlige. Ny vurderingsform skal sikre at studentens læringsutbytte kan prøves og vurderes på en upartisk og faglig betryggende måte, samt sikre det faglige nivået ved det enkelte studiet.</article><article class="numberedLegalP" data-numerator="2" id="paragraf-2-nummer-2">(2) Hvor det ikke er mulig å prøve og vurdere studentens læringsutbytte på en faglig betryggende måte uten fysisk tilstedeværelse og normal gjennomføring strider med gjeldende smittevernregler, må eksamen utsettes. Fakultetene skal legge til rette for at studentene som på grunn av dette blir forsinket, skal kunne avlegge eksamen så snart det lar seg gjøre.</article><article class="numberedLegalP" data-numerator="3" id="paragraf-2-nummer-3">(3) Adgangen til å endre vurderingsformer etter denne bestemmelsen gjelder kun for eksamener som skal avvikles i forskriftens tidsperiode.</article><article class="numberedLegalP" data-numerator="4" id="paragraf-2-nummer-4">(4) Endring til digitale vurderingsformer opprettholdes selv om hensynet som begrunnet endring ikke lenger er til stede. Rektor kan i særlige tilfeller gjøre unntak fra denne bestemmelsen.</article></article><article class="legalArticle" data-lovdata-URL="LTI/forskrift/2021-06-11-2216/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studiekalender, undervisningsperioder og eksamensperioder</span></h2><article class="numberedLegalP" data-numerator="1" id="paragraf-3-nummer-1">(1) Dersom smitteverntiltak medfører at det planlagte undervisningsopplegget må endres, kan fakultetene utvide undervisningsperioden for enkeltemner med inntil tre uker for å få gjennomført utsatte og nødvendige læreprosesser.</article><article class="numberedLegalP" data-numerator="2" id="paragraf-3-nummer-2">(2) Fakultetene skal så langt det lar seg gjøre tilstrebe å avholde eksamener på samme eksamensdato som opprinnelig oppsatt.</article><article class="numberedLegalP" data-numerator="3" id="paragraf-3-nummer-3">(3) Hvor overgangen til digitale vurderingsformer innebærer endring av vurderingsform eller utløser behov for vurdering i et annet tidsrom, kan likevel eksamensdato endres. Tilsvarende gjelder hvor utvidelse av undervisningsperioden medfører at de organiserte læringsprosessene kommer for tett på eller passerer opprinnelig oppsatt eksamensdato. Ny eksamensdato må fastsettes i samråd med Seksjon for eksamen og vitnemål.</article></article><article class="legalArticle" data-lovdata-URL="LTI/forskrift/2021-06-11-2216/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innleveringsfrister</span></h2><article class="numberedLegalP" data-numerator="1" id="paragraf-4-nummer-1">(1) Dersom særskilte omstendigheter gjør det nødvendig kan fakultetene fastsette utvidet innleveringsfrist på kandidat-, bachelor- og masteroppgaver, samt lignende avsluttende oppgaver av minimum 15 studiepoengs omfang, med inntil to uker fra opprinnelig fastsatt frist.</article><article class="numberedLegalP" data-numerator="2" id="paragraf-4-nummer-2">(2) Vedtak om utvidet innleveringsfrist etter denne paragrafen må gjøres konkret for det enkelte emne og gjøres gjeldende for alle kandidater som er oppmeldt til emnet.</article></article><article class="legalArticle" data-lovdata-URL="LTI/forskrift/2021-06-11-2216/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-5-nummer-1">(1) Hvor det er tvingende nødvendig på grunn av forhold som skyldes koronavirus kan fakultetene forlenge sensurfristen med inntil to uker fra fristene som ellers følger av forskrift om studier og eksamen ved Nord universitet. Dette gjelder likevel ikke for avsluttende eksamener i gradsstudier.</article><article class="numberedLegalP" data-numerator="2" id="paragraf-5-nummer-2">(2) I særlige tilfeller som skyldes forhold knyttet til koronavirus, kan det av hensyn til muligheten for å få gjennomført sensur, avvikes fra kravet til to sensorer ved enkelteksamener på lavere grads nivå. Dette gjelder kun i tilfeller hvor det ikke er i strid med lov og hvor hensynet ikke kan avhjelpes ved forlenget sensurfrist etter punkt 1, og så lenge kravet til en upartisk og faglig betryggende vurdering kan opprettholdes. Avgjørelse etter denne bestemmelsen tas av rektor.</article></article><article class="legalArticle" data-lovdata-URL="LTI/forskrift/2021-06-11-2216/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Obligatoriske krav, tilrettelegging, fravær fra eksamen og trekkfrist</span></h2><article class="numberedLegalP" data-numerator="1" id="paragraf-6-nummer-1">(1) Hvor det i emnebeskrivelsen er fastsatt krav til obligatorisk deltagelse, godkjente arbeidskrav eller andre krav for å gå opp til eksamen, kan studenter likevel gis adgang til eksamen hvor disse kravene ikke er oppfylt. I slike tilfeller skal studenten pålegges å ta disse igjen innen et visst tidspunkt for at eksamensresultatet skal være gyldig. Fakultetene skal legge til rette for at studentene snarlig kan ta igjen slike manglende krav.</article><article class="numberedLegalP" data-numerator="2" id="paragraf-6-nummer-2">(2) Hvor endring av vurderingsform foretas etter søknadsfristen for tilrettelegging til eksamen, og denne utløser et endret behov for tilrettelegging av eksamen, må studenten søke om dette så snart som mulig, og senest én uke før eksamen.</article><article class="numberedLegalP" data-numerator="3" id="paragraf-6-nummer-3">(3) Rektor kan tillate egenmelding ved fravær fra eksamen høsten 2021. Dersom egenmelding tas i bruk, skal egenmeldt fravær aksepteres som gyldig fravær fra eksamen. Rektor fastsetter hvordan egenmelding skal leveres.</article><article class="numberedLegalP" data-numerator="4" id="paragraf-6-nummer-4">(4) Kandidater kan trekke seg fra eksamen senest to dager før eksamen uten at tellende eksamensforsøk blir registrert. Kandidater kan trekke seg fra levering av masteroppgave frem til innleveringsfrist.</article></article><article class="legalArticle" data-lovdata-URL="LTI/forskrift/2021-06-11-2216/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ny eksamen</span></h2><article class="numberedLegalP" data-numerator="1" id="paragraf-7-nummer-1">(1) Alle studenter som er kvalifisert for en ordinær eksamen i vårsemesteret 2021, kan gis adgang til ny eksamen. Denne særskilte adgangen til ny eksamen gjelder kun til første eksamensavvikling etter ordinær eksamen, og ikke lenger enn til 31. desember 2021.</article><article class="numberedLegalP" data-numerator="2" id="paragraf-7-nummer-2">(2) Alle studenter som er kvalifisert for en ordinær eksamen i høstsemesteret 2021, kan gis adgang til ny eksamen. Denne særskilte adgangen til ny eksamen gjelder kun til første eksamensavvikling etter ordinær eksamen, og ikke lenger enn til 30. juni 2022.</article><article class="numberedLegalP" data-numerator="3" id="paragraf-7-nummer-3">(3) Adgangen til ny eksamen etter denne paragrafen gjelder ikke for kandidat-, bachelor- og masteroppgaver.</article><article class="numberedLegalP" data-numerator="4" id="paragraf-7-nummer-4">(4) De ordinære begrensningene i antall forsøk til eksamen gjelder for adgangen til ny eksamen etter denne paragrafen.</article></article><article class="legalArticle" data-lovdata-URL="LTI/forskrift/2021-06-11-2216/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Progresjonskrav i studiene</span></h2><article class="numberedLegalP" data-numerator="1" id="paragraf-8-nummer-1">(1) Dersom studenter på grunn av forhold relatert til koronaviruset, ikke oppfyller progresjonskravene i studieprogrammet, kan fakultetet gi dispensasjon fra disse.</article><article class="numberedLegalP" data-numerator="2" id="paragraf-8-nummer-2">(2) Dersom det gis dispensasjon kan studentene pålegges å oppfylle progresjonskravet innen en viss tid før vedtak om revisjon av utdanningsplanen fattes.</article></article><article class="legalArticle" data-lovdata-URL="LTI/forskrift/2021-06-11-2216/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Betinget opptak</span></h2><article class="numberedLegalP" data-numerator="1" id="paragraf-9-nummer-1">(1) Studenter som i utgangspunktet skal avslutte sin utdanning i vårsemesteret 2021, kan gis betinget opptak til masterstudier og videreutdanninger ved Nord universitet med oppstart høsten 2021.</article><article class="numberedLegalP" data-numerator="2" id="paragraf-9-nummer-2">(2) Studenter som gis betinget opptak, skal pålegges å oppfylle opptakskravene senest innen 31. desember 2021 for å beholde studieretten. I tilfeller hvor studenten ikke oppfyller opptakskravene innen denne fristen, blir eventuelle eksamensresultater i den nye utdanningen ikke tellende.</article><article class="numberedLegalP" data-numerator="3" id="paragraf-9-nummer-3">(3) Rektor kan utarbeide nærmere retningslinjer for betinget opptak.</article></article><article class="legalArticle" data-lovdata-URL="LTI/forskrift/2021-06-11-2216/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft 1. juli 2021 og gjelder til og med 31. desember 2021.</article></article></main></body></html>