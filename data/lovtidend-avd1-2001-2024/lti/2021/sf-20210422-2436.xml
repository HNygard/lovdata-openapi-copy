<!DOCTYPE html><html lang="no"><head><title>Forskrift om endring i forskrift om opptak til Høgskulen på Vestlandet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-04-22-2436</dd><dt class="dokid">DokumentID</dt><dd class="dokid">LTI/forskrift/2021-04-22-2436</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Høgskulen på Vestlandet</li></ul></dd><dt class="dateInForce">I kraft fra</dt><dd class="dateInForce">2021-04-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-01-31-446</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2017-01-06-13/§1-1</li><li>lov/2018-06-08-28/§16</li><li>forskrift/2019-07-11-1005/§18</li></ul></dd><dt class="dateOfPublication">Kunngjort</dt><dd class="dateOfPublication">2021-07-21 15:00</dd><dt class="journalNumber">Journalnummer</dt><dd class="journalNumber">2021-1341</dd><dt class="titleShort">Korttittel</dt><dd class="titleShort">Endr. i forskrift om opptak til Høgskulen på Vestlandet</dd><dt class="title">Tittel</dt><dd class="title">Forskrift om endring i forskrift om opptak til Høgskulen på Vestlandet</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret ved Høgskulen på Vestlandet 22. april 2021 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad § 2, forskrift 6. januar 2017 nr. 13 om opptak til høgare utdanning § 1-1, lov 8. juni 2018 nr. 28 om høyere yrkesfaglig utdanning (fagskoleloven) § 16 og forskrift 11. juli 2019 nr. 1005 om høyere yrkesfaglig utdanning (fagskoleforskriften) § 18.</dd><dt class="refid">RefID</dt><dd class="refid">forskrift/2021-04-22-2436</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak til Høgskulen på Vestlandet<ul class="tocSubUl"><li>I<ul class="tocSubUl"><li>§ 1-1. Verkeområde</li><li>§ 1-2. Definisjonar</li><li>§ 2-1. Generelle føresegner</li><li>§ 2-2. Opptaksgrunnlag grunnutdanningar</li><li>§ 2-5. Opptaksgrunnlag praktisk-pedagogisk utdanning</li><li>§ 2-6. Opptaksgrunnlag forkurs og realfagskurs</li><li>§ 2-10. Opptaksgrunnlag overflyttingsopptak</li><li>§ 3-1. Realkompetanse</li><li>§ 3-2. Realkompetanse for opptak til studium som krev generell studiekompetanse</li><li>§ 3-3. Realkompetanse for opptak til yrkesfagleg praktisk-pedagogisk utdanning (PPU-Y)</li><li>§ 3-4. Realkompetanse for opptak til studium som krev høgare utdanning</li><li>§ 4-1. Poengutrekning og rangering av søkjarar til grunnutdanningar</li><li>§ 4-3. Poengutrekning og rangering av søkjarar til mastergrad, praktisk-pedagogisk utdanning og vidareutdanningar på høgare grads nivå</li><li>§ 4-6. Rangering av søkjarar til realfagskurs og tresemesterordninga (TRESS)</li><li>§ 4-8. Rangering av søkjarar til y-veg</li><li>§ 4-13. Rangering av søkjarar som ikkje kan poengutreknast</li><li>§ 5-1. Særskilt vurdering</li><li>§ 8-2. Oppmøte og registrering ved studiestart</li><li>§ 8-7. Politiattest</li><li>§ 8-8. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-04-22-2436" id="dokument"><h1>Forskrift om endring i forskrift om opptak til Høgskulen på Vestlandet</h1><section class="section" data-name="kapI" id="kapittel-1" data-lovdata-URL="LTI/forskrift/2021-04-22-2436/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 31. januar 2019 nr. 446 om opptak til Høgskulen på Vestlandet skal følgande endringar gjerast:</article> <article class="defaultP" margin-top="true">§ 1-1 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Verkeområde</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Forskrifta gjeld opptak til alle utdanningar ved Høgskulen på Vestlandet til og med mastergradsnivå. Opptak til doktorgradsprogram er regulert i forskrift for graden philosophiae doctor (ph.d.) ved Høgskulen på Vestlandet.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Det kan gjelde eigne reglar for fellesgradar som vert tilbydde i samarbeid med ein eller fleire lærestader. Dette skal gå fram av avtalen med dei samarbeidande institusjonar.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Lov 1. april 2005 nr. 15 om universiteter og høyskoler (universitets- og høyskoleloven), forskrift 6. januar 2017 nr. 13 om opptak til høgare utdanning (opptaksforskrifta), forskrift 1. desember 2005 nr. 1392 om krav til mastergrad (mastergradsforskriften), lov 10. februar 1967 om behandlingsmåten i forvaltningssaker (forvaltningsloven) og forskrifter om rammeplanar og andre nasjonale avgjerder er overordna denne forskrifta og gjeld føre forskrifta ved eventuell motstrid.</article></article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Definisjonar</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) <i>Opptak</i> inneber at ein person har søkt, fått vurdert kompetansen sin og fått studierett til eit studieprogram eller emne tilknytt Høgskulen på Vestlandet.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) <i>Lokalt opptak</i> viser til opptak som ikkje høyrer til det nasjonale samordna opptaket.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) <i>Opptakskrav</i> er dei krava som vert stilt til søkjaren for å bli vurdert som kvalifisert for opptak. Opptakskrav skal gå fram av studieplan eller emneplan for alle studium og emne som har eige opptak.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) <i>Grunnutdanning</i> og <i>integrert mastergradsutdanning</i> er studieprogram der opptak normalt ikkje byggjer på anna grunnlag enn fullført utdanning frå vidaregåande skule, eller godkjent realkompetanse.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) <i>Mastergradsutdanning</i> er studieprogram som byggjer på utdanning på bachelorgradsnivå og som fører fram til ein mastergrad.</article><article class="numberedLegalP" data-numerator="6" id="kapittel-1-foreslåttparagraf-2-nummer-6">(6) <i>Vidareutdanning</i> er studiepoenggjevande ny formell kompetanse på universitets- og høgskulenivå som til vanleg bygger på fullført grunnutdanning.</article><article class="numberedLegalP" data-numerator="7" id="kapittel-1-foreslåttparagraf-2-nummer-7">(7) <i>Etterutdanning</i> er ny formell kompetanse på universitets- og høgskulenivå, som ikkje gir studiepoeng.</article><article class="numberedLegalP" data-numerator="8" id="kapittel-1-foreslåttparagraf-2-nummer-8">(8) <i>Praktisk-pedagogisk utdanning</i> er pedagogisk tilleggskompetanse til høgare utdanning eller yrkesfagleg utdanning.</article><article class="numberedLegalP" data-numerator="9" id="kapittel-1-foreslåttparagraf-2-nummer-9">(9) <i>Enkeltemne</i> er emne som er opne for søkjarar som ikkje har studierett på studieprogrammet som emnet høyrer til, eller emne som vert tilbydde som frittståande studium.</article><article class="numberedLegalP" data-numerator="10" id="kapittel-1-foreslåttparagraf-2-nummer-10">(10) <i>Overflyttingsopptak</i> er opptak der søkjaren har teke delar av utdanninga ved andre utdanningsinstitusjonar, andre campus eller andre studieprogram ved Høgskulen på Vestlandet, og startar på 2. året eller seinare i eit utdanningsløp.</article><article class="numberedLegalP" data-numerator="11" id="kapittel-1-foreslåttparagraf-2-nummer-11">(11) <i>Oppdragsfinansierte studium</i> vert gjennomførte mot vederlag, betalte av ein eller fleire oppdragsgjevarar, og er ikkje retta mot enkeltstudentar, men mot oppdragsgjevaren si målgruppe.</article><article class="numberedLegalP" data-numerator="12" id="kapittel-1-foreslåttparagraf-2-nummer-12">(12) <i>Betalingsstudium</i> er kurs, emne og studieprogram der høgskulen krev eigenbetaling frå studentar, jf. forskrift om egenbetaling ved universiteter og høyskoler § 3-2.</article></article> <article class="defaultP" margin-top="true">§ 2-1 skal lyde:</article><article class="futureLegalArticle" data-name="§2-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2-1</span>. <span class="legalArticleTitle">Generelle føresegner</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Minstekrav for opptak til utdanning som gjev studiepoeng ved Høgskulen på Vestlandet er generell studiekompetanse eller tilsvarande realkompetanse, slik dette er fastsett i forskrift om opptak til høgare utdanning.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Søkjarar med utdanning frå land utanfor Norden, må dokumentere at dei oppfyller krav til norsk- og engelskkunnskapar slik dette er fastsett i forskrift om opptak til høgare utdanning, jf. § 2-2 andre ledd for å kvalifisere for opptak til studium som gjev studiepoeng.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Krava til norskkunnskapar gjeld ikkje for søkjarar som skal takast opp til engelskspråklege studieprogram, og studentar som deltek i internasjonale utvekslingsprogram, jf. forskrift om opptak til høgare utdanning § 2-2 femte ledd.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Søkjarar til engelskspråklege vidare- eller mastergradsutdanningar som har utdanning frå land utanfor Norden, må dokumentere engelskkunnskap på høgare nivå med eitt av følgjande alternativ:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-nummer-4-punkt-1"><article class="legalP" id="kapittel-1-foreslåttparagraf-3-nummer-4-punkt-1-ledd-1">Engelsk frå Vg1 i norsk vidaregåande skule (140 årstimar) med karakteren 4 eller betre.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-nummer-4-punkt-2"><article class="legalP" id="kapittel-1-foreslåttparagraf-3-nummer-4-punkt-2-ledd-1">International English Language Testing Service (IELTS) med minst 6.0 poeng.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-nummer-4-punkt-3"><article class="legalP" id="kapittel-1-foreslåttparagraf-3-nummer-4-punkt-3-ledd-1">Test of English as a Foreign Language (TOEFL) med minst 550 poeng for Paper-based test (PBT), minst 213 poeng for Computer-based test (CBT), eller minst 80 poeng for Internet-based test (IBT).</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-nummer-4-punkt-4"><article class="legalP" id="kapittel-1-foreslåttparagraf-3-nummer-4-punkt-4-ledd-1">Annan dokumentasjon kan godkjennast etter individuell vurdering.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-3-nummer-4-punkt-5"><article class="legalP" id="kapittel-1-foreslåttparagraf-3-nummer-4-punkt-5-ledd-1">Unntak frå kravet for enkeltstudium eller emne kan fastsetjast av styret i studieplan eller emneplan.</article></article></li></ul></article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) Styret kan i studieplan eller emneplan fastsetje spesielle opptakskrav til studium som ikkje vert omfatta av forskrift om opptak til høgare utdanning, jf. universitets- og høyskoleloven § 3-6 sjuande ledd og § 3-7.</article></article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 2-2</span>. <span class="legalArticleTitle">Opptaksgrunnlag grunnutdanningar</span></span><article class="legalP" id="kapittel-1-foreslåttparagraf-4-ledd-1">Opptakskrav til årsstudium, bachelor- og integrert masterutdanning er generell studiekompetanse eller realkompetanse, eventuelt i kombinasjon med spesifikke fag- eller karakterkrav, slik dei er fastsette i studieplanen eller forskrift om opptak til høgare utdanning.</article></article> <article class="defaultP" margin-top="true">§ 2-5 skal lyde:</article><article class="futureLegalArticle" data-name="§2-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Opptaksgrunnlag praktisk-pedagogisk utdanning</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) For opptak til praktisk-pedagogisk utdanning gjeld minstekrav for opptak bestemt i forskrift om rammeplan for praktisk-pedagogisk utdanning, i tillegg til krav som går fram av studieplanen.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Det er berre mogleg å få opptak til éin didaktisk fagprofil.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Yrkesfagleg praktisk-pedagogisk utdanning (PPU-Y) har følgjande alternative opptaksgrunnlag:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-nummer-3-punkt-1"><article class="legalP" id="kapittel-1-foreslåttparagraf-5-nummer-3-punkt-1-ledd-1">profesjonsretta bachelorgrad og minimum to års relevant yrkespraksis, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-nummer-3-punkt-2"><article class="legalP" id="kapittel-1-foreslåttparagraf-5-nummer-3-punkt-2-ledd-1">fag-/sveinebrev eller anna fullført treårig yrkesutdanning på vidaregåande nivå, generell studiekompetanse, minst to års yrkesteoretisk utdanning og fire års relevant yrkespraksis.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Allmennfagleg praktisk-pedagogisk utdanning (PPU-A) har følgjande alternative opptaksgrunnlag:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-nummer-4-punkt-1"><article class="legalP" id="kapittel-1-foreslåttparagraf-5-nummer-4-punkt-1-ledd-1">mastergrad som inneheld minst eitt relevant fag som gir kompetanse til å undervise, jf. forskrift 23. juni 2006 nr. 724 til opplæringslova kapittel 14. I tillegg må søkjaren ha fordjuping på minst 60 studiepoeng i eit av undervisningsfaga Høgskulen på Vestlandet har som didaktisk profil, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-nummer-4-punkt-2"><article class="legalP" id="kapittel-1-foreslåttparagraf-5-nummer-4-punkt-2-ledd-1">bachelorgrad i utøvande eller skapande kunstfag i finansieringskategori A eller B, med minimum 180 studiepoeng i kunstfaget, eller</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-5-nummer-4-punkt-3"><article class="legalP" id="kapittel-1-foreslåttparagraf-5-nummer-4-punkt-3-ledd-1">bachelorgrad i teiknspråk og tolking (døvetolkutdanning), med minst 80 studiepoeng i teiknspråk. Det er krav om minst gjennomsnittskarakter C, med vekta gjennomsnitt på 3,0 tilsvarande 30 karakterpoeng eller betre frå bachelorgraden, eller</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-5-nummer-4-punkt-4"><article class="legalP" id="kapittel-1-foreslåttparagraf-5-nummer-4-punkt-4-ledd-1">bachelorgrad med inntil tre fag som gir kompetanse til å undervise i praktiske og/eller estetiske fag i grunnskulen. Eitt av faga kan erstattast av drama/teaterfag. Det må inngå fordjuping på minst 120 studiepoeng i eitt fag. Dei andre faga må ha eit omfang på minst 30 studiepoeng. Det er krav om minst gjennomsnittskarakter C, med vekta gjennomsnitt på 3,0 tilsvarande 30 karakterpoeng eller betre frå bachelorgraden.</article></article></li></ul></article></article> <article class="defaultP" margin-top="true">§ 2-6 skal lyde:</article><article class="futureLegalArticle" data-name="§2-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2-6</span>. <span class="legalArticleTitle">Opptaksgrunnlag forkurs og realfagskurs</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) For opptak til forkurs og realfagskurs gjeld nasjonal plan for eittårig forkurs for treårig ingeniørutdanning og integrert masterstudium i teknologiske fag og tilhøyrande halvårleg realfagskurs, fastsett av Universitets- og høgskolerådet i nasjonale retningslinjer for ingeniørutdanning.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Søkjarar til forkurs, som har generell studiekompetanse som opptaksgrunnlag, kan få tilbod om plass på forkurset dersom det er ledige plassar.</article></article> <article class="defaultP" margin-top="true">§ 2-10 skal lyde:</article><article class="futureLegalArticle" data-name="§2-10" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2-10</span>. <span class="legalArticleTitle">Opptaksgrunnlag overflyttingsopptak</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Før ein søkjar får vurdert om han eller ho tilfredsstiller opptaksgrunnlaget, må fakultetet bestemme om det skal opnast for søknader om overflytting på den aktuelle utdanninga, jf. § 8-6 fjerde ledd.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Ved overflyttingsopptak må søkjaren oppfylle alle dei følgjande vilkåra:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-nummer-2-punkt-1"><article class="legalP" id="kapittel-1-foreslåttparagraf-7-nummer-2-punkt-1-ledd-1">Søkjaren oppfyller dei faglege vilkåra for opptak til studieprogrammet.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-nummer-2-punkt-2"><article class="legalP" id="kapittel-1-foreslåttparagraf-7-nummer-2-punkt-2-ledd-1">Søkjaren har tilsvarande fagleg progresjon som det kullet det vert søkt om opptak til.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-nummer-2-punkt-3"><article class="legalP" id="kapittel-1-foreslåttparagraf-7-nummer-2-punkt-3-ledd-1">Søkjaren må normalt ha meir enn eitt semester att for å fullføre utdanninga som skal gjennomførast på utdanningsprogrammet studenten søkjer om overflytting til, sjå tilknytingskravet i forskrift om studium og eksamen ved Høgskulen på Vestlandet § 14-1 første ledd.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-nummer-2-punkt-4"><article class="legalP" id="kapittel-1-foreslåttparagraf-7-nummer-2-punkt-4-ledd-1">Søkjaren må på søknadstidspunktet ha aktiv studierett eller gyldig permisjon ved Høgskulen på Vestlandet eller annan lærestad som er omfatta av universitets- og høyskoleloven. Fakulteta kan opne for søkjarar utan studierett som fyller dei andre kriteria for overflyttingsopptak.</article></article></li></ul></article></article> <article class="defaultP" margin-top="true">§ 3-1 skal lyde:</article><article class="futureLegalArticle" data-name="§3-1" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 3-1</span>. <span class="legalArticleTitle">Realkompetanse</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Høgskulen kan gi søkjarar som er 25 år eller eldre i opptaksåret, og som manglar generell studiekompetanse, opptak på grunnlag av realkompetanse, jf. universitets- og høyskoleloven § 3-6 andre ledd og forskrift om opptak til høgare utdanning § 3-1.</article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) For å få tilbod om studieplass må søkjaren dokumentere likeverdige ferdigheiter og kunnskapar som søkjarar som får tilbod om plass etter ordinære rangeringsreglar, jf. kapittel 4 i denne forskrifta.</article></article> <article class="defaultP" margin-top="true">§ 3-2 skal lyde:</article><article class="futureLegalArticle" data-name="§3-2" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 3-2</span>. <span class="legalArticleTitle">Realkompetanse for opptak til studium som krev generell studiekompetanse</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Søkjaren må oppfylle følgjande kriterium for å vere kvalifisert for opptak til studium som har generell studiekompetanse som opptakskrav:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-9-nummer-1-punkt-1"><article class="legalP" id="kapittel-1-foreslåttparagraf-9-nummer-1-punkt-1-ledd-1">Søkjaren har ikkje generell studiekompetanse.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-9-nummer-1-punkt-2"><article class="legalP" id="kapittel-1-foreslåttparagraf-9-nummer-1-punkt-2-ledd-1">Spesielle opptakskrav på studieprogrammet må vere oppfylt.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-9-nummer-1-punkt-3"><article class="legalP" id="kapittel-1-foreslåttparagraf-9-nummer-1-punkt-3-ledd-1">Søkjaren må ha minst fem års fulltids arbeidserfaring, der minst tre er relevante for studiet det vert søkt om opptak til. Deltid vert rekna om til heiltid. Inntil to av dei fem åra kan vere ulønna arbeid, utdanning, organisasjonserfaring og/eller liknande.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-9-nummer-1-punkt-4"><article class="legalP" id="kapittel-1-foreslåttparagraf-9-nummer-1-punkt-4-ledd-1">Alle søkjarar må ha naudsynte kunnskapar i norsk (eller anna nordisk språk) og engelsk for å kunne gjennomføre studiet. Kunnskapar i faga norsk, matematikk og engelsk vert særskilt vektlagt.</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-9-nummer-1-punkt-5"><article class="legalP" id="kapittel-1-foreslåttparagraf-9-nummer-1-punkt-5-ledd-1">Søkjarar med morsmål frå land utanfor Norden må dokumentere at dei fyller krav til norsk tilsvarande kravet til generell studiekompetanse, med grunnlag i krav i forskrift om opptak til høgare utdanning. Unntak kan gjerast dersom utdanninga i sin heilheit vert gjennomført på engelsk eller for søkjarar med 3-årig vidaregåande opplæring frå Noreg eller anna nordisk land.</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-9-nummer-1-punkt-6"><article class="legalP" id="kapittel-1-foreslåttparagraf-9-nummer-1-punkt-6-ledd-1">Søkjaren må gjere greie for eigen motivasjon og forventing til studiet, samt ein eigenvurdering av kvifor søkjar meiner å kunne gjennomføre studiet.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Søkjarar kan ikkje bli vurdert for realkompetanse dersom studiet har krav om eit bestemt minimumstal på skulepoeng, slik som til dømes grunnskulelærar- og faglærarutdanningane.</article></article> <article class="defaultP" margin-top="true">§ 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Realkompetanse for opptak til yrkesfagleg praktisk-pedagogisk utdanning (PPU-Y)</span></span><article class="legalP" id="kapittel-1-foreslåttparagraf-10-ledd-1">Realkompetansevurdering av søkjarar til yrkesfagleg PPU kan berre gjerast for eitt av følgjande delkrav:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">Generell studiekompetanse, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">Eitt år yrkesteoretisk utdanning. I særskilde høve kan det gjerast realkompetansevurdering av to år yrkesteoretisk utdanning. Dette kan gjelde for yrkesfaglege profilar der det ikkje finst tilbod om relevant yrkesteoretisk utdanning.</article></article></li></ul></article></article> <article class="defaultP" margin-top="true">§ 3-4 skal lyde:</article><article class="futureLegalArticle" data-name="§3-4" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Realkompetanse for opptak til studium som krev høgare utdanning</span></span><article class="legalP" id="kapittel-1-foreslåttparagraf-11-ledd-1">Realkompetansevurdering ved opptak til studium som krev høgare utdanning er berre mogleg der studieplanen eller emneplanen opnar for dette med spesifikke faglege krav.</article></article> <article class="defaultP" margin-top="true">§ 4-1 skal lyde:</article><article class="futureLegalArticle" data-name="§4-1" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Poengutrekning og rangering av søkjarar til grunnutdanningar</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Ved opptak til grunnutdanningar vert søkjarar poengutrekna og rangerte etter føresegner gitt i kapittel 7 i forskrift om opptak til høgare utdanning, unntak frå dette i lokale opptak skal ha heimel i studieplanen.</article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Realkompetansesøkjarar vert rangerte i forhold til andre søkjarar på grunnlag av ei heilskapleg skjønnsmessig vurdering. Omfanget og relevansen av praksis, utdanning og motivasjon vert vektlagd.</article></article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">Poengutrekning og rangering av søkjarar til mastergrad, praktisk-pedagogisk utdanning og vidareutdanningar på høgare grads nivå</span></span><article class="numberedLegalP" data-numerator="1" id="kapittel-1-foreslåttparagraf-13-nummer-1">(1) Søkjarar til høgare grads studium vert rangerte innbyrdes på grunnlag av konkurransepoeng. I konkurransepoenga til ein søkjar kan summen av følgjande poeng inngå:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-13-nummer-1-punkt-1"><article class="legalP" id="kapittel-1-foreslåttparagraf-13-nummer-1-punkt-1-ledd-1">Karakterpoeng: <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-13-nummer-1-punkt-1-ledd-1-punkt-1"><article class="legalP" id="kapittel-1-foreslåttparagraf-13-nummer-1-punkt-1-ledd-1-punkt-1-ledd-1">Det vert rekna ut eit vekta karaktergjennomsnitt av opptaksgrunnlaget.</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-13-nummer-1-punkt-1-ledd-1-punkt-2"><article class="legalP" id="kapittel-1-foreslåttparagraf-13-nummer-1-punkt-1-ledd-1-punkt-2-ledd-1">Styret kan fastsetje i studieplanen eller emneplanen at berre delar av opptaksgrunnlaget skal inngå i karakterpoengsummen.</article></article></li></ul></article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-13-nummer-1-punkt-2"><article class="legalP" id="kapittel-1-foreslåttparagraf-13-nummer-1-punkt-2-ledd-1">Utdanningspoeng:</article><article class="legalP" id="kapittel-1-foreslåttparagraf-13-nummer-1-punkt-2-ledd-2">Det kan bli gitt utdanningspoeng for greidd høgare utdanning ut over minstekravet for opptak etter kapittel 2 i denne forskrifta. Normalt 1 poeng per 30 studiepoeng og maksimalt 4 poeng med mindre anna er fastsett i studieplan eller emneplan.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-13-nummer-1-punkt-3"><article class="legalP" id="kapittel-1-foreslåttparagraf-13-nummer-1-punkt-3-ledd-1">Praksispoeng: <ul class="defaultList"><li data-li-identifier="i." data-name="i."><article class="listArticle" id="kapittel-1-foreslåttparagraf-13-nummer-1-punkt-3-ledd-1-punkt-1"><article class="legalP" id="kapittel-1-foreslåttparagraf-13-nummer-1-punkt-3-ledd-1-punkt-1-ledd-1">Det kan bli gitt poeng for relevant arbeidserfaring dersom det er fastsett i studieplanen eller emneplan. Normalt 2 poeng per 12 månadar heiltid med relevant praksis utover opptaksgrunnlaget, og maksimalt 6 poeng med mindre anna er fastsett i studieplan eller emneplan. Deltid vert rekna om til heiltid.</article></article></li><li data-li-identifier="ii." data-name="ii."><article class="listArticle" id="kapittel-1-foreslåttparagraf-13-nummer-1-punkt-3-ledd-1-punkt-2"><article class="legalP" id="kapittel-1-foreslåttparagraf-13-nummer-1-punkt-3-ledd-1-punkt-2-ledd-1">Praksis som søkjaren har skaffa seg før kvalifiserande utdanning er fullført, og praksis som inngår i kvalifiseringsgrunnlaget, vert ikkje medrekna i grunnlaget for praksispoeng.</article></article></li></ul></article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-13-nummer-1-punkt-4"><article class="legalP" id="kapittel-1-foreslåttparagraf-13-nummer-1-punkt-4-ledd-1">Andre tilleggspoeng:</article><article class="legalP" id="kapittel-1-foreslåttparagraf-13-nummer-1-punkt-4-ledd-2">Med utgangspunkt i særlege omsyn som er knytte til enkelte studium, kan styret fastsetje andre poengtypar i studieplanen eller emneplanen.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-13-nummer-2">(2) For søkjarar med bokstavkarakterar eller talkarakterar vert følgjande omrekningsskala nytta som grunnlag for utrekning av gjennomsnittskarakter som fører fram til ein talverdi: <table><thead><tr><th data-text-align="left" data-vertical-align="top"><i>Bokstavkarakter</i></th><th data-text-align="left" data-vertical-align="top"><i>Talkarakter</i></th><th data-text-align="left" data-vertical-align="top"><i>Gamle bokstavkarakterar</i></th><th data-text-align="left" data-vertical-align="top"><i>Gir følgjande talverdi</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">1,0-2,2</td><td data-text-align="left" data-vertical-align="top">Særs godt (sg)</td><td data-text-align="left" data-vertical-align="top">5</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">2,3–2,5</td><td data-text-align="left" data-vertical-align="top">Mykje godt (mg)</td><td data-text-align="left" data-vertical-align="top">4</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">2,6–2,7</td><td data-text-align="left" data-vertical-align="top">Godt (g)</td><td data-text-align="left" data-vertical-align="top">3</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">2,8–3,0</td><td data-text-align="left" data-vertical-align="top">Noko godt (ng)</td><td data-text-align="left" data-vertical-align="top">2</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">3,1–4,0</td><td data-text-align="left" data-vertical-align="top">Lite godt (lg)</td><td data-text-align="left" data-vertical-align="top">1</td></tr></tbody></table></article><article class="numberedLegalP" data-numerator="3" id="kapittel-1-foreslåttparagraf-13-nummer-3">(3) Det er berre fag med tal eller bokstavkarakterar som tel med i utrekninga av karaktersnitt. Der det ikkje er vekting på karakterutskrifter og vitnemål skal det reknast snitt av alle gjeldande karakterar.</article><article class="numberedLegalP" data-numerator="4" id="kapittel-1-foreslåttparagraf-13-nummer-4">(4) På vitnemål utan tal-/bokstavkarakter reknast karakteren «bestått/greidd» som C=3.</article><article class="numberedLegalP" data-numerator="5" id="kapittel-1-foreslåttparagraf-13-nummer-5">(5) I særskilde tilfelle kan anna utdanning enn den som inngår i det formelle opptaksgrunnlaget, bli teken med i rangeringa. Søknaden vert då rangert etter § 4-13 i denne forskrifta.</article><article class="numberedLegalP" data-numerator="6" id="kapittel-1-foreslåttparagraf-13-nummer-6">(6) Utvekslingsopphald på 30 studiepoeng eller meir vert tatt med i rangeringsgrunnlaget der det er utarbeida omrekningstabellar av NOKUT eller ved Høgskulen på Vestlandet. Omrekningstabellar frå Høgskulen vert utarbeida av opptakskontoret og fastsett av utdanningsutvalet.</article></article> <article class="defaultP" margin-top="true">§ 4-6 skal lyde:</article><article class="futureLegalArticle" data-name="§4-6" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 4-6</span>. <span class="legalArticleTitle">Rangering av søkjarar til realfagskurs og tresemesterordninga (TRESS)</span></span><article class="legalP" id="kapittel-1-foreslåttparagraf-14-ledd-1">Ved opptak til realfagskurs og tresemesterordninga vert søkjarar poengutrekna og rangerte berre i ordinær kvote etter føresegner gitt i kapittel 7 i forskrift om opptak til høgare utdanning.</article></article> <article class="defaultP" margin-top="true">§ 4-8 skal lyde:</article><article class="futureLegalArticle" data-name="§4-8" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 4-8</span>. <span class="legalArticleTitle">Rangering av søkjarar til y-veg</span></span><article class="legalP" id="kapittel-1-foreslåttparagraf-15-ledd-1">Søkjarar vert rangert på grunnlag av opptaksgrunnlaget i kapittel 2. <table><thead><tr><th data-text-align="left" data-vertical-align="top"><i>Poengtype</i></th><th data-text-align="left" data-vertical-align="top"><i>Forklaring</i></th></tr></thead><tbody><tr><td data-text-align="left" data-vertical-align="top">Karakterpoeng</td><td data-text-align="left" data-vertical-align="top">Karaktersnitt frå yrkesfagleg vidaregåande utdanning<sup class="footnotereference" data-footnotereferencevalue="2" data-unique-footnote-counter="1">2</sup> x 10</td></tr><tr><td data-text-align="left" data-vertical-align="top">+ Poeng for relevant arbeidspraksis utover opptakskravet</td><td data-text-align="left" data-vertical-align="top">1 poeng pr. 12 månader, maksimalt 5 poeng</td></tr><tr><td data-text-align="left" data-vertical-align="top">+ Poeng for kjønn der det er gitt i studieplanen</td><td data-text-align="left" data-vertical-align="top">2 poeng</td></tr><tr><td data-text-align="left" data-vertical-align="top"><i>= Konkurransepoengsum</i></td><td data-text-align="left" data-vertical-align="top" /></tr></tbody></table></article><footer class="footnotes"><article class="footnote" data-name="2" data-unique-footnote-counter="1"><span class="footnoteLabel">2</span> Fellesfaga vert berre telt på høgaste nivå, som til dømes at karakterane i norsk, engelsk og kroppsøving berre tel frå vg2.</article></footer></article> <article class="defaultP" margin-top="true">§ 4-13 skal lyde:</article><article class="futureLegalArticle" data-name="§4-13" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 4-13</span>. <span class="legalArticleTitle">Rangering av søkjarar som ikkje kan poengutreknast</span></span><article class="numberedLegalP" data-numerator="1" id="kapittel-1-foreslåttparagraf-16-nummer-1">(1) Kvalifiserte søkjarar som ikkje kan poengutreknast etter § 4-1 til § 4-12 i denne forskrifta, skal rangerast etter ei individuell skjønnsmessig vurdering av søkjaren sitt opptaksgrunnlag, jf. forskrift om opptak til høgare utdanning § 7-12.</article><article class="numberedLegalP" data-numerator="2" id="kapittel-1-foreslåttparagraf-16-nummer-2">(2) For å få tilbod om opptak vert det kravd likeverdige ferdigheiter og kunnskapar med søkjarar som får tilbod om opptak etter rangering på grunnlag av poengutrekning.</article></article> <article class="defaultP" margin-top="true">§ 5-1 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Særskilt vurdering</span></span><article class="numberedLegalP" data-numerator="1" id="kapittel-1-foreslåttparagraf-17-nummer-1">(1) Det kan gjerast unntak frå delar av rangeringsføresegnene i kapittel 4, dersom det ligg føre grunnlag for særskilt vurdering. Grunnlag for opptak etter særskilt vurdering kan til dømes vere anna morsmål enn norsk, sjukdom, funksjonshemming eller andre spesielle forhold som gir grunn til å anta at søkjaren sin karakterpoengsum ikkje gir eit rett bilete av søkjaren sine kvalifikasjonar.</article><article class="numberedLegalP" data-numerator="2" id="kapittel-1-foreslåttparagraf-17-nummer-2">(2) Søkjar som ønskjer å bli vurdert etter denne føresegna, må be om dette i søknaden og leggje ved eiga grunngjeving og dokumentasjon av dei tilhøva som skal ligge til grunn for særskilt vurdering etter første ledd.</article><article class="numberedLegalP" data-numerator="3" id="kapittel-1-foreslåttparagraf-17-nummer-3">(3) Tilhøva nemnd i første ledd gir ikkje søkjaren rett til opptak. For å få tilbod om opptak, er det krav om likeverdige ferdigheiter og kunnskapar med søkjarar som får tilbod om opptak etter reglane om rangering i kapittel 4.</article><article class="numberedLegalP" data-numerator="4" id="kapittel-1-foreslåttparagraf-17-nummer-4">(4) Søkjarar som ikkje får tilbod om opptak etter desse reglane skal rangerast etter føresegnene i kapittel 4.</article></article> <article class="defaultP" margin-top="true">§ 8-2 skal lyde:</article><article class="futureLegalArticle" data-name="§8-2" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 8-2</span>. <span class="legalArticleTitle">Oppmøte og registrering ved studiestart</span></span><article class="numberedLegalP" data-numerator="1" id="kapittel-1-foreslåttparagraf-18-nummer-1">(1) Det er obligatorisk å møte opp til studiestart for registrering ved nytt opptak. Den som ikkje møter ved studiestart, tapar studieretten. Dato, tid og stad for oppmøte ved studiestart går fram av opptaksbrevet.</article><article class="numberedLegalP" data-numerator="2" id="kapittel-1-foreslåttparagraf-18-nummer-2">(2) Søkjar som ikkje kan møte til studiestart må sende skriftleg melding til opptakskontoret og få dette fråværet godkjent. Opptak kan godkjenne fråværet i forkant av studiestart og registrering dersom det ligg føre gode grunnar.</article></article> <article class="defaultP" margin-top="true">§ 8-7 skal lyde:</article><article class="futureLegalArticle" data-name="§8-7" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 8-7</span>. <span class="legalArticleTitle">Politiattest</span></span><article class="numberedLegalP" data-numerator="1" id="kapittel-1-foreslåttparagraf-19-nummer-1">(1) I studium der studentar kan komme i kontakt med mindreårige eller andre sårbare grupper som del av praksisstudium eller klinisk undervisning, er det krav om at studentar leverer politiattest ved opptak, jf. forskrift om opptak til høgare utdanning kap. 6.</article><article class="numberedLegalP" data-numerator="2" id="kapittel-1-foreslåttparagraf-19-nummer-2">(2) Student utan merknad på politiattesten leverer politiattest ved studiestart.</article><article class="numberedLegalP" data-numerator="3" id="kapittel-1-foreslåttparagraf-19-nummer-3">(3) Student med merknad på politiattesten skal levere politiattesten seinast tre veker etter mottak av tilbod om studieplass.</article></article> <article class="defaultP" margin-top="true">§ 8-8 skal lyde:</article><article class="futureLegalArticle" data-name="§8-8" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 8-8</span>. <span class="legalArticleTitle">Klage</span></span><article class="numberedLegalP" data-numerator="1" id="kapittel-1-foreslåttparagraf-20-nummer-1">(1) Enkeltvedtak som er gjorde med heimel i denne forskrifta, kan klagast på, jf. forvaltningsloven § 28 til § 32. Klagefristen er 3 veker frå den dagen resultatet av opptaket er offentleggjort, eventuelt 3 veker frå tidspunktet ein har fått grunngjeving.</article><article class="numberedLegalP" data-numerator="2" id="kapittel-1-foreslåttparagraf-20-nummer-2">(2) Klage på enkeltvedtak i samband med opptak organisert gjennom nasjonalt samordna opptak, vert handsama av Nasjonal klagenemnd for opptak, jf. universitets- og høyskoleloven § 5-1 sjuande ledd og forskrift om opptak til høgare utdanning § 8-1.</article><article class="numberedLegalP" data-numerator="3" id="kapittel-1-foreslåttparagraf-20-nummer-3">(3) Klage som gjeld opptak etter universitets- og høyskoleloven § 3-6 andre og tredje ledd, vert vurdert av Klagenemnda ved Høgskulen på Vestlandet, jf. forskrift om opptak til høgare utdanning § 8-1 andre ledd.</article><article class="numberedLegalP" data-numerator="4" id="kapittel-1-foreslåttparagraf-20-nummer-4">(4) Klage på enkeltvedtak i samband med opptak til studium som ikkje inngår i samordna opptak, vert vurdert av Klagenemnda ved Høgskulen på Vestlandet, jf. universitets- og høyskoleloven § 5-1.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-04-22-2436/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskrifta trer i kraft 22. april 2021.</article></section></main></body></html>