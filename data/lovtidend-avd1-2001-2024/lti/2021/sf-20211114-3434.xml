<!DOCTYPE html><html lang="no"><head><title>Forskrift om valg av Kirkerådet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-11-14-3434</dd><dt class="dokid">DokumentID</dt><dd class="dokid">LTI/forskrift/2021-11-14-3434</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkemøtet</li></ul></dd><dt class="dateInForce">I kraft fra</dt><dd class="dateInForce">2021-11-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-04-01-455</li></ul></dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2019-03-30-2307/§29</li></ul></dd><dt class="dateOfPublication">Kunngjort</dt><dd class="dateOfPublication">2021-12-09 14:25</dd><dt class="journalNumber">Journalnummer</dt><dd class="journalNumber">2021-2012</dd><dt class="titleShort">Korttittel</dt><dd class="titleShort">Forskrift om valg av Kirkerådet</dd><dt class="title">Tittel</dt><dd class="title">Forskrift om valg av Kirkerådet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 14. november 2021 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd og kirkeordning 30. mars 2019 nr. 2307 for Den norske kirke § 29 tredje ledd.</dd><dt class="refid">RefID</dt><dd class="refid">forskrift/2021-11-14-3434</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om valg av Kirkerådet<ul class="tocSubUl"><li>Kapittel 1. Kirkerådets sammensetning og valgperiode<ul class="tocSubUl"><li>§ 1-1. Kirkerådets sammensetning</li><li>§ 1-2. Valgperiode. Nyvalg i valgperioden</li></ul></li><li>Kapittel 2. Nominasjon<ul class="tocSubUl"><li>§ 2-1. Nominasjonskomité</li><li>§ 2-2. Forslag på kandidater</li><li>§ 2-3. Valgliste ved valg av Kirkerådets leder og øvrige medlemmer</li><li>§ 2-4. Valgliste ved valg av Kirkerådets varamedlemmer</li></ul></li><li>Kapittel 3. Valg<ul class="tocSubUl"><li>§ 3-1. Valgkomiteen. Hemmelig valg</li><li>§ 3-2. Valg av leder</li><li>§ 3-3. Valg av øvrige medlemmer</li><li>§ 3-4. Valg av varamedlemmer</li></ul></li><li>Kapittel 4. Forskjellige bestemmelser<ul class="tocSubUl"><li>§ 4-1. Stemmelikhet. Forkasting av stemmesedler</li><li>§ 4-2. Uttreden og fratredelse</li><li>§ 4-3. Mindre endringer</li><li>§ 4-4. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-11-14-3434" id="dokument"><h1>Forskrift om valg av Kirkerådet</h1><section class="section" data-name="kap1" id="kapittel-1" data-lovdata-URL="LTI/forskrift/2021-11-14-3434/KAPITTEL_1"><h2>Kapittel 1. Kirkerådets sammensetning og valgperiode</h2><article class="legalArticle" data-lovdata-URL="LTI/forskrift/2021-11-14-3434/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Kirkerådets sammensetning</span></h3><article class="legalP" id="kapittel-1-paragraf-1-ledd-1">Kirkerådet består av:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">elleve leke medlemmer, ett fra hvert bispedømme, valgt av Kirkemøtet,</article></article></li><li data-li-identifier="b." data-name="b."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">én lek kirkelig tilsatt valgt av Kirkemøtet,</article></article></li><li data-li-identifier="c." data-name="c."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">fire prester valgt av Kirkemøtet og</article></article></li><li data-li-identifier="d." data-name="d."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">én biskop valgt av Bispemøtet.</article></article></li></ul></article><article class="legalP" id="kapittel-1-paragraf-1-ledd-2">For hvert av medlemmene skal det velges ett varamedlem.</article><article class="legalP" id="kapittel-1-paragraf-1-ledd-3">Kirkerådets medlemmer og varamedlemmer må være medlemmer av Kirkemøtet.</article></article><article class="legalArticle" data-lovdata-URL="LTI/forskrift/2021-11-14-3434/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Valgperiode. Nyvalg i valgperioden</span></h3><article class="legalP" id="kapittel-1-paragraf-2-ledd-1">Kirkerådets valgperiode er fire år fra Kirkemøtets første møte i bispedømmerådenes valgperiode frem til Kirkemøtets første møte i den påfølgende valgperioden.</article><article class="legalP" id="kapittel-1-paragraf-2-ledd-2">Kirkerådet tiltrer umiddelbart etter Kirkemøtet hvor valget har funnet sted. Ved nyvalg innenfor valgperioden tiltrer Kirkerådet straks det er valgt.</article><article class="legalP" id="kapittel-1-paragraf-2-ledd-3">Mistillit til Kirkerådets leder eller samlet til alle medlemmene av Kirkerådet som er valgt av Kirkemøtet, kan fremmes av minst ett medlem av Kirkemøtet.</article><article class="legalP" id="kapittel-1-paragraf-2-ledd-4">Hvis mistillitsforslaget får alminnelig flertall, skal det velges en ny leder eller et nytt Kirkeråd for resten av valgperioden.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2021-11-14-3434/KAPITTEL_2"><h2>Kapittel 2. Nominasjon</h2><article class="legalArticle" data-lovdata-URL="LTI/forskrift/2021-11-14-3434/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Nominasjonskomité</span></h3><article class="legalP" id="kapittel-2-paragraf-1-ledd-1">Kirkemøtet velger en nominasjonskomité på sitt siste møte i bispedømmerådenes valgperiode. Nominasjonskomiteen skal bestå av tre leke medlemmer, en lek kirkelig tilsatt og en prest. En av disse skal være under 30 år. Komiteen velger selv leder. En tilsatt i Kirkerådets sekretariat er sekretær for komiteen.</article><article class="legalP" id="kapittel-2-paragraf-1-ledd-2">Ved nyvalg og suppleringsvalg innenfor Kirkerådets valgperiode skal Kirkemøtets valgkomité fungere som nominasjonskomité for valget.</article></article><article class="legalArticle" data-lovdata-URL="LTI/forskrift/2021-11-14-3434/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Forslag på kandidater</span></h3><article class="legalP" id="kapittel-2-paragraf-2-ledd-1">Nominasjonskomiteen ber bispedømmerådene om å foreslå tre av sine leke medlemmer som kandidater i prioritert rekkefølge. Alle prester og leke kirkelig tilsatte i Kirkemøtet er å anse som kandidater til Kirkerådet. Fra bispedømmene i Nidaros, Sør-Hålogaland og Nord-Hålogaland bør minst en av de foreslåtte kandidatene være same.</article><article class="legalP" id="kapittel-2-paragraf-2-ledd-2">Bispedømmerådene kan også komme med forslag til lederkandidater overfor nominasjonskomiteen.</article><article class="legalP" id="kapittel-2-paragraf-2-ledd-3">Ved nyvalg i valgperioden ber valgkomiteen Kirkemøtets medlemmer om å fremme forslag til kandidater innen en frist.</article><article class="legalP" id="kapittel-2-paragraf-2-ledd-4">Ved suppleringsvalg i valgperioden ber valgkomiteen vedkommende bispedømmeråd om å fremme forslag til en til to kandidater.</article><article class="legalP" id="kapittel-2-paragraf-2-ledd-5">Kirkemøtets medlemmer kan fremme forslag til kandidater under Kirkemøtet.</article></article><article class="legalArticle" data-lovdata-URL="LTI/forskrift/2021-11-14-3434/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Valgliste ved valg av Kirkerådets leder og øvrige medlemmer</span></h3><article class="legalP" id="kapittel-2-paragraf-3-ledd-1">Nominasjonskomiteen fremmer på grunnlag av bispedømmerådenes prioriteringer en valgliste med:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">forslag til kandidater til leder av Kirkerådet, i alfabetisk rekkefølge,</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">de elleve leke kirkelig tilsatte, ordnet bispedømmevis,</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">de elleve prestene, ordnet bispedømmevis, og</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">forslag til 22 leke kandidater, to fra hvert bispedømme, ordnet bispedømmevis og i alfabetisk rekkefølge.</article></article></li></ul></article><article class="legalP" id="kapittel-2-paragraf-3-ledd-2">Kandidatene føres opp på listen med angivelse av fullstendig navn, stilling, menighet, alder, bispedømme og relevante opplysninger om kandidatene.</article><article class="legalP" id="kapittel-2-paragraf-3-ledd-3">Nominasjonskomiteen skal sikre at kvinner og menn er representert med minst 40 prosent blant de foreslåtte kandidatene på valglisten. Tilsvarende skal nominasjonskomiteen så langt det er mulig sikre at det er en andel kandidater under 30 år på minst 20 prosent.</article><article class="legalP" id="kapittel-2-paragraf-3-ledd-4">Ved nyvalg i valgperioden kommer første til tredje ledd til anvendelse så langt de passer.</article><article class="legalP" id="kapittel-2-paragraf-3-ledd-5">Ved suppleringsvalg i valgperioden skal valgkomiteen fremme forslag på en til to kandidater til den plassen som står ubesatt.</article><article class="legalP" id="kapittel-2-paragraf-3-ledd-6">Kandidater foreslått etter § 2-2 siste ledd skal føres opp på valglisten. Valgkomiteen kan også selv føre opp kandidater på listen. Kandidatene ført opp på valglisten etter dette ledd er ikke omfattet av kravet i tredje ledd.</article></article><article class="legalArticle" data-lovdata-URL="LTI/forskrift/2021-11-14-3434/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Valgliste ved valg av Kirkerådets varamedlemmer</span></h3><article class="legalP" id="kapittel-2-paragraf-4-ledd-1">Etter at Kirkerådets leder og øvrige medlemmer er valgt av Kirkemøtet, fremmer valgkomiteen en valgliste med:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">de ti leke kirkelig tilsatte som ikke har blitt valgt, ordnet bispedømmevis,</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">de sju prestene som ikke har blitt valgt, ordnet bispedømmevis og</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">forslag til 22 leke kandidater, to fra hvert bispedømme, ordnet bispedømmevis og i alfabetisk rekkefølge.</article></article></li></ul></article><article class="legalP" id="kapittel-2-paragraf-4-ledd-2">Reglene i § 2-3 annet til sjette ledd kommer så langt de passer til anvendelse ved utarbeidelsen av valglisten.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2021-11-14-3434/KAPITTEL_3"><h2>Kapittel 3. Valg</h2><article class="legalArticle" data-lovdata-URL="LTI/forskrift/2021-11-14-3434/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Valgkomiteen. Hemmelig valg</span></h3><article class="legalP" id="kapittel-3-paragraf-1-ledd-1">Valgkomiteen leder valget og foretar valgoppgjøret.</article><article class="legalP" id="kapittel-3-paragraf-1-ledd-2">Valgkomiteen sørger for stemmesedler til den enkelte valgomgang. Stemmegivningen kan i stedet gjennomføres ved bruk av elektronisk møtesystem.</article><article class="legalP" id="kapittel-3-paragraf-1-ledd-3">Stemmegivningen er hemmelig.</article></article><article class="legalArticle" data-lovdata-URL="LTI/forskrift/2021-11-14-3434/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Valg av leder</span></h3><article class="legalP" id="kapittel-3-paragraf-2-ledd-1">Kirkemøtet velger først leder av Kirkerådet blant Kirkemøtets leke medlemmer ved særskilt avstemning. Det skal avgis stemme på én kandidat. Det er også adgang til å stemme blankt. Hvis ingen ved første stemmegivning får alminnelig flertall av de stemmer som er avgitt, holdes ny stemmegivning. Ved denne skal det bare stemmes på de to som ved første stemmegivning har fått flest stemmer.</article><article class="legalP" id="kapittel-3-paragraf-2-ledd-2">Lederen velges for to år. Ved nyvalg velges lederen ut funksjonsperioden. Lederen kan gjenvelges. Kirkerådet velger selv nestleder for en periode på to år.</article></article><article class="legalArticle" data-lovdata-URL="LTI/forskrift/2021-11-14-3434/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Valg av øvrige medlemmer</span></h3><article class="legalP" id="kapittel-3-paragraf-3-ledd-1">Etter valget av leder velger Kirkemøtet først fem leke medlemmer, lek kirkelig tilsatt og to prester. De leke medlemmene skal velges fra bispedømmene leder ikke ble valgt fra. Det skal avgis stemme på ti leke kandidater, én kandidat per bispedømme, en lek kirkelig tilsatt og fire prester. Det er også adgang til å stemme blankt. De som får flest stemmer innenfor sin kategori, er valgt.</article><article class="legalP" id="kapittel-3-paragraf-3-ledd-2">Etter at resultatet av ovenstående valg foreligger, foretas valg av de resterende fem leke medlemmer og to prester. De leke medlemmene velges fra bispedømmene leder og de fem leke medlemmene ikke ble valgt fra. Det skal avgis stemme på fem leke kandidater, én kandidat per bispedømme, og to prester. Det er også adgang til å stemme blankt. De som får flest stemmer innenfor sin kategori, er valgt.</article></article><article class="legalArticle" data-lovdata-URL="LTI/forskrift/2021-11-14-3434/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Valg av varamedlemmer</span></h3><article class="legalP" id="kapittel-3-paragraf-4-ledd-1">Etter valget av Kirkerådets leder og øvrige medlemmer velger Kirkemøtet varamedlemmer i en egen valgomgang. For de leke medlemmene skal det velges ett personlig varamedlem fra hvert bispedømme. For lek kirkelig tilsatt skal det velges ett personlig varamedlem. For prestene skal det velges fire varamedlemmer i nummerert rekkefølge. Stemmelikhet avgjøres ved loddtrekning. I valgomgangen skal det avgis stemme på elleve leke kandidater, en lek kirkelig tilsatt og fire prester. Det er også adgang til å stemme blankt. De som får flest stemmer innenfor sin kategori, er valgt.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2021-11-14-3434/KAPITTEL_4"><h2>Kapittel 4. Forskjellige bestemmelser</h2><article class="legalArticle" data-lovdata-URL="LTI/forskrift/2021-11-14-3434/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Stemmelikhet. Forkasting av stemmesedler</span></h3><article class="legalP" id="kapittel-4-paragraf-1-ledd-1">Ved stemmelikhet gjøres det omvalg mellom kandidatene som har fått like mange stemmer. Ved fortsatt stemmelikhet treffes avgjørelsen ved loddtrekning.</article><article class="legalP" id="kapittel-4-paragraf-1-ledd-2">Valgkomiteen skal forkaste stemmesedler som er feil utfylt.</article></article><article class="legalArticle" data-lovdata-URL="LTI/forskrift/2021-11-14-3434/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Uttreden og fratredelse</span></h3><article class="legalP" id="kapittel-4-paragraf-2-ledd-1">Hvis Kirkemøtet vedtar mistillit til Kirkerådets leder eller til alle medlemmene av Kirkerådet som er valgt av Kirkemøtet, plikter vedkommende å tre ut av rådet fra det tidspunkt ny leder av Kirkerådet eller nytt Kirkeråd er valgt.</article><article class="legalP" id="kapittel-4-paragraf-2-ledd-2">Har Kirkemøtet vedtatt mistillit til sittende leder i Kirkerådet, vil vedkommende være utelukket fra å stille til gjenvalg. Har Kirkemøtet vedtatt mistillit samlet til alle medlemmene av Kirkerådet som er valgt av Kirkemøtet, vil fratredende medlemmer, inkludert leder, kunne stille til gjenvalg.</article></article><article class="legalArticle" data-lovdata-URL="LTI/forskrift/2021-11-14-3434/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Mindre endringer</span></h3><article class="legalP" id="kapittel-4-paragraf-3-ledd-1">Kirkemøtet gir Kirkerådet myndighet til å foreta mindre endringer i reglene.</article></article><article class="legalArticle" data-lovdata-URL="LTI/forskrift/2021-11-14-3434/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-4-ledd-1">Forskriften trer i kraft straks. Fra samme tidspunkt oppheves regler 1. april 2019 nr. 455 for valg av Kirkerådet.</article></article></section></main></body></html>