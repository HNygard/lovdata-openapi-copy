<!DOCTYPE html><html lang="no"><head><title>Forskrift om opptak, studier og eksamen ved Norsk Fotofagskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-01-22-176</dd><dt class="dokid">DokumentID</dt><dd class="dokid">LTI/forskrift/2021-01-22-176</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norsk Fotofagskole</li></ul></dd><dt class="dateInForce">I kraft fra</dt><dd class="dateInForce">2021-01-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2021-01-05-52</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2018-06-08-28/§8</li><li>lov/2018-06-08-28/§9</li><li>lov/2018-06-08-28/§15</li><li>lov/2018-06-08-28/§16</li><li>lov/2018-06-08-28/§17</li><li>lov/2018-06-08-28/§19</li><li>lov/2018-06-08-28/§20</li><li>lov/2018-06-08-28/§21</li><li>lov/2018-06-08-28/§22</li><li>lov/2018-06-08-28/§23</li><li>forskrift/2019-07-11-1005/§2</li><li>forskrift/2019-07-11-1005/§3</li><li>forskrift/2019-07-11-1005/§7</li><li>forskrift/2019-07-11-1005/§14</li><li>forskrift/2019-07-11-1005/§15</li><li>forskrift/2019-07-11-1005/§16</li><li>forskrift/2019-07-11-1005/§17</li><li>forskrift/2019-07-11-1005/§18</li><li>forskrift/2019-07-11-1005/§37</li><li>forskrift/2019-07-11-1005/§38</li><li>forskrift/2019-07-11-1005/§39</li><li>forskrift/2019-07-11-1005/§40</li><li>forskrift/2019-07-11-1005/§43</li><li>forskrift/2019-07-11-1005/§44</li><li>forskrift/2019-07-11-1005/§45</li><li>lov/1967-02-10/§1</li></ul></dd><dt class="dateOfPublication">Kunngjort</dt><dd class="dateOfPublication">2021-01-22 15:55</dd><dt class="journalNumber">Journalnummer</dt><dd class="journalNumber">2021-0079</dd><dt class="titleShort">Korttittel</dt><dd class="titleShort">Forskrift om opptak, studier og eksamen ved Norsk Fotofagskole</dd><dt class="title">Tittel</dt><dd class="title">Forskrift om opptak, studier og eksamen ved Norsk Fotofagskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norsk Fotofagskole 22. januar 2021 med hjemmel i lov 8. juni 2018 nr. 28 om høyere yrkesfaglig utdanning (fagskoleloven) § 8, § 9, § 15, § 16, § 17, § 19, § 20, § 21, § 22 og § 23, forskrift 11. juli 2019 nr. 1005 om høyere yrkesfaglig utdanning (fagskoleforskriften) § 2, § 3, § 7, § 14, § 15, § 16, § 17, § 18, § 37, § 38, § 39, § 40, § 43, § 44 og § 45 og lov 10. februar 1967 om behandlingsmåten i forvaltningssaker (forvaltningsloven) § 1.</dd><dt class="refid">RefID</dt><dd class="refid">forskrift/2021-01-22-176</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak, studier og eksamen ved Norsk Fotofagskole<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Virkeområde</li><li>§ 1-2. Studentenes ansvar</li><li>§ 1-3. Skolens ansvar</li><li>§ 1-4. Obligatorisk aktivitet</li><li>§ 1-5. Utestenging og bortvisning</li><li>§ 1-6. Bruk av studentenes arbeider</li></ul></li><li>Kapittel 2. Opptak<ul class="tocSubUl"><li>§ 2-1. Opptak</li><li>§ 2-2. Formelle opptakskrav</li><li>§ 2-3. Realkompetansevurdering</li><li>§ 2-4. Unntak</li><li>§ 2-5. Prosedyre for opptak</li><li>§ 2-6. Poengberegning og rangering ved opptak</li><li>§ 2-7. Godskriving og fritak</li><li>§ 2-8. Klage ved avslag på søknad om opptak</li></ul></li><li>Kapittel 3. Godskriving og fritak<ul class="tocSubUl"><li>§ 3-1. Godskriving og fritak av emner</li><li>§ 3-2. Klage ved avslag på søknad om godskriving og fritak</li></ul></li><li>Kapittel 4. Eksamen og vurderingsformer<ul class="tocSubUl"><li>§ 4-1. Eksamens- og vurderingsformer</li><li>§ 4-2. Karakterer, vurdering og vitnemål</li><li>§ 4-3. Vilkår for å avlegge eksamen</li><li>§ 4-4. Informasjon om eksamen og oppmelding til eksamen</li><li>§ 4-5. Tilrettelegging av eksamen</li><li>§ 4-6. Sykdom eller fravær fra eksamen</li><li>§ 4-7. Kontinuasjonseksamen, utsatt eksamen og gjentak av arbeidskrav</li><li>§ 4-8. Klage på karakterfastsetting</li><li>§ 4-9. Klage på formelle feil ved eksamen</li><li>§ 4-10. Fusk, forsøk på fusk, bortvisning og utestengelse</li><li>§ 4-11. Retur av besvarelser</li></ul></li><li>Kapittel 5. Klagebehandling<ul class="tocSubUl"><li>§ 5-1. Klagerett</li><li>§ 5-2. Klageinstans</li><li>§ 5-3. Klagefrist</li><li>§ 5-4. Klagens innhold</li><li>§ 5-5. Veiledning, hjelp og støtte</li></ul></li><li>Kapittel 6. Øvrige bestemmelser<ul class="tocSubUl"><li>§ 6-1. Nærmere regler</li><li>§ 6-2. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-01-22-176" id="dokument"><h1>Forskrift om opptak, studier og eksamen ved Norsk Fotofagskole</h1><section class="section" data-name="kap1" id="kapittel-1" data-lovdata-URL="LTI/forskrift/2021-01-22-176/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2021-01-22-176/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for alle søkere til all utdanning ved Norsk Fotofagskole. Forskriften gjelder videre for studenter som har fått opptak til og er deltaker i studier og ikke-studiepoenggivende kurs så langt det er formålstjenlig.</article></article><article class="legalArticle" data-lovdata-URL="LTI/forskrift/2021-01-22-176/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Studentenes ansvar</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Studenten plikter å sette seg inn i forskrift og andre gjeldende retningslinjer for Norsk Fotofagskole. Studenten kan ikke påberope manglende kjennskap til forskrift, studieplaner og retningslinjer som unnskyldning for regelbrudd.</article><article class="numberedLegalP" data-numerator="2" id="kapittel-1-paragraf-2-nummer-2">(2) Studenten plikter å sette seg inn i informasjonen som er tilgjengelig på skolens kommunikasjonskanaler om utdanningen der studenten er påmeldt. Dette gjelder særlig informasjon om undervisning, ordensregler og retningslinjer for gjennomføring av eksamen.</article><article class="numberedLegalP" data-numerator="3" id="kapittel-1-paragraf-2-nummer-3">(3) Studenten plikter å underrette fagskolen om endring av navn, postadresse og e-postadresse. Hvis studenten unnlater å underrette om slike endringer, bærer studenten risikoen for at informasjon fra fagskolen ikke blir mottatt.</article></article><article class="legalArticle" data-lovdata-URL="LTI/forskrift/2021-01-22-176/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Skolens ansvar</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Skolen plikter å gjennomføre undervisningen slik den er definert i studieplanen. Skolen kan gjøre mindre endringer i undervisningen og pensum dersom spesielle forhold tilsier dette, men skolen skal da informere og tilrettelegge så godt det lar seg gjøre.</article><article class="numberedLegalP" data-numerator="2" id="kapittel-1-paragraf-3-nummer-2">(2) Skolen plikter å informere studentene om reglementer og retningslinjer for studiets gjennomføring og å gjøre disse tilgjengelig for studentene.</article></article><article class="legalArticle" data-lovdata-URL="LTI/forskrift/2021-01-22-176/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Obligatorisk aktivitet</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Fotofagskolens studieplaner har obligatorisk aktivitet (herunder obligatorisk undervisning og arbeidskrav). Se den enkelte studieplan for mer informasjon om obligatorisk aktivitet. Dersom krav til deltagelse på obligatorisk aktivitet ikke overholdes, vil studenten risikere å miste retten til å gå opp til eksamen i emnet. Høyt fravær kan føre til manglende grunnlag for vurdering.</article><article class="numberedLegalP" data-numerator="2" id="kapittel-1-paragraf-4-nummer-2">(2) Siste frist for å få godkjent obligatorisk aktivitet er 14 dager før eksamen/eksamensperioden i emnet med mindre annet er oppgitt. I emner hvor det er praktiske forhold som gjør fristen uoverkommelig, kan fristen tilpasses. Ny frist skal i de tilfeller gjøres kjent i læringsplattformen.</article><article class="numberedLegalP" data-numerator="3" id="kapittel-1-paragraf-4-nummer-3">(3) Lengre fravær som skyldes sykdom, ulykker eller lignende, og som dokumenteres med legeerklæring, kan etter skriftlig søknad til studieadministrasjonen gi fritak for tilstedeværelsesplikten.</article><article class="numberedLegalP" data-numerator="4" id="kapittel-1-paragraf-4-nummer-4">(4) Avslag på søknad om fritak for tilstedeværelsesplikten er enkeltvedtak og kan påklages. Se kapittel 5 for informasjon om klagebehandling.</article></article><article class="legalArticle" data-lovdata-URL="LTI/forskrift/2021-01-22-176/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Utestenging og bortvisning</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Studieadministrasjonen kan gi skriftlig advarsel om utestenging og bortvisning til en student som opptrer på en måte som virker grovt forstyrrende på medstudenters arbeid eller for virksomheten ved skolen ellers.</article><article class="numberedLegalP" data-numerator="2" id="kapittel-1-paragraf-5-nummer-2">(2) Klagenemnden kan fatte vedtak om utvisning. Studenten har rett til å forklare seg for klagenemnden før vedtak om utestenging eller bortvisning fattes.</article><article class="numberedLegalP" data-numerator="3" id="kapittel-1-paragraf-5-nummer-3">(3) Vedtaket er enkeltvedtak og kan påklages. Se kapittel 5 for informasjon om klagebehandling.</article></article><article class="legalArticle" data-lovdata-URL="LTI/forskrift/2021-01-22-176/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Bruk av studentenes arbeider</span></h3><article class="numberedLegalP" data-numerator="1" id="kapittel-1-paragraf-6-nummer-1">(1) Materiell som den enkelte student utarbeider i forbindelse med oppgavebesvarelser og prosjekter som en del av skolens undervisningsopplegg, vil Norsk Fotofagskole kunne arkivere og gjenbruke i sitt undervisningsopplegg og i markedsføringsøyemed.</article><article class="numberedLegalP" data-numerator="2" id="kapittel-1-paragraf-6-nummer-2">(2) Studenten har rett til å motsette seg gjenbruk etter første ledd ved en skriftlig meddelelse.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2021-01-22-176/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2021-01-22-176/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptak</span></h3><article class="legalP" id="kapittel-2-paragraf-1-ledd-1">Alle vedtak om opptak av studenter foretas av opptakskomité utnevnt av studieadministrasjonen. Ordinær søknadsfrist og oppdaterte retningslinjer for søknadsprosessen finnes på skolens hjemmeside. Tilbud om skoleplass blir gitt med forbehold om at studietilbudet blir vedtatt gjennomført, jf. fagskoleloven § 9.</article></article><article class="legalArticle" data-lovdata-URL="LTI/forskrift/2021-01-22-176/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formelle opptakskrav</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Opptak krever enten relevant fag- eller svennebrev, treårig yrkesfaglig opplæring eller generell studiekompetanse, jf. Nasjonalt kvalifikasjonsrammeverk for livslang læring nivå 4, eller tilsvarende realkompetanse.</article><article class="numberedLegalP" data-numerator="2" id="kapittel-2-paragraf-2-nummer-2">(2) Alle søkere må levere en opptaksprøve som portfolio. Portfolio inngår som dokumentasjon på tilfredsstillende faglig nivå. Etter komités vurdering av portfolio gjennomføres det en samtale med kvalifiserte søkere. Samtalen er en støtteprosess for søker til å begrunne sitt valg av av arbeider i portfolio, begrunne diss og bidra med utfyllende informasjon. Søkerens fagforståelse, motivasjon, innsatsvilje, modenhet og evne til å tenke kreativt vil være sentrale tema i samtalen. Vurdering av opptaksprøven brukes som kriterium for rangering i søknadsprosessen. Krav til portfolios innhold og omfang publiseres på hjemmesiden 4 md. før opptak.</article></article><article class="legalArticle" data-lovdata-URL="LTI/forskrift/2021-01-22-176/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Realkompetansevurdering</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Søkere som er 23 år, og eldre, men mangler generell studiekompetanse kan få sin realkompetanse vurdert av skolen. Realkompetansen vurderes på grunnlag av formell- og ikke formell utdanning og er nærmere definert i fagskoleforskriften § 2. Kompetansen må være relevant for studiet.</article><article class="numberedLegalP" data-numerator="2" id="kapittel-2-paragraf-3-nummer-2">(2) Realkompetansevurderingen skal vurderes opp mot det formelle opptakskravet for å vurdere om søkeren har realkompetanse tilsvarende det formelle opptakskravet til utdanningen.</article><article class="numberedLegalP" data-numerator="3" id="kapittel-2-paragraf-3-nummer-3">(3) Realkompetansen må dokumenteres gjennom vitnemål, attester, og annen relevant dokumentasjon.</article><article class="numberedLegalP" data-numerator="4" id="kapittel-2-paragraf-3-nummer-4">(4) Realkompetansevurderingen gjøres av opptakskomiteen.</article><article class="numberedLegalP" data-numerator="5" id="kapittel-2-paragraf-3-nummer-5">(5) Aktuell praksis og/eller relevant utdanning for realkompetansevurdering:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-nummer-5-punkt-1"><article class="legalP" id="kapittel-2-paragraf-3-nummer-5-punkt-1-ledd-1">Fotokunst arbeidspraksis og/eller annen relevant praksis som for eksempel: Egen fotografisk næring, foto kunstprosjekter, eiendomsfoto, pressefoto arbeid i avis eller militæret, avansert amatørfotograf, foto klubbaktivitet.</article></article></li><li data-li-identifier="b." data-name="b."><article class="listArticle" id="kapittel-2-paragraf-3-nummer-5-punkt-2"><article class="legalP" id="kapittel-2-paragraf-3-nummer-5-punkt-2-ledd-1">Kurs og workshop fra hele eller deler av fagfeltet</article></article></li><li data-li-identifier="c." data-name="c."><article class="listArticle" id="kapittel-2-paragraf-3-nummer-5-punkt-3"><article class="legalP" id="kapittel-2-paragraf-3-nummer-5-punkt-3-ledd-1">Linjer/fag fra Videregående skole – Folkehøgskoler, Fagskoler, og andre norske eller utenlandske utdanninger med relevante fag</article></article></li></ul></article></article><article class="legalArticle" data-lovdata-URL="LTI/forskrift/2021-01-22-176/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Unntak</span></h3><article class="legalP" id="kapittel-2-paragraf-4-ledd-1">Norsk Fotofagskole kan ta inn et begrenset antall søkere mellom 19 og 23 år uten generell studiekompetanse ved godkjent realkompetanse etter denne forskriftens § 2-3 og bestått opptaksprøve etter § 2-2, i tråd med fagskoleforskriften § 8. Dette gjelder for inntil 30 prosent av tilbudene om studieplass ved den akkrediterte utdanningen ved fagskolen.</article></article><article class="legalArticle" data-lovdata-URL="LTI/forskrift/2021-01-22-176/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Prosedyre for opptak</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Søknad om opptak til studier registreres via Samordna opptak.</article><article class="numberedLegalP" data-numerator="2" id="kapittel-2-paragraf-5-nummer-2">(2) All praksis, utdanning og andre forhold som gir grunnlag for opptak må dokumenteres med attesterte kopier. Søkere som søker om opptak på formelt grunnlag skal legge ved kopi av vitnemål fra videregående opplæring. Attester for arbeidserfaring må angi lengde på arbeidsforhold, stillingsprosent og arbeidsinnhold. Attester må være datert for å tas i betraktning.</article><article class="numberedLegalP" data-numerator="3" id="kapittel-2-paragraf-5-nummer-3">(3) Søkere kan søke om studieplass før de har avlagt alle eksamener i fag som kreves for opptak. I slike tilfeller vil søkeren eventuelt få betinget opptak i påvente av eksamensresultatene. Søkeren må laste opp vitnemål/bekreftelse på bestått utdanning i skolens søknadssystem innen frister spesifisert i studietilbudet. Hvis ikke bortfaller tilbudet om studieplass.</article></article><article class="legalArticle" data-lovdata-URL="LTI/forskrift/2021-01-22-176/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Poengberegning og rangering ved opptak</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Fagskolens studieadministrasjon oppnevner hvert år en opptakskomité, og fastsetter nærmere regler for komiteens oppgaver og arbeidsform.</article><article class="numberedLegalP" data-numerator="2" id="kapittel-2-paragraf-6-nummer-2">(2) Søkere rangeres på bakgrunn av poengberegning definert i fagskoleforskriften § 14 til § 18, og vurdering av portfolio.</article><article class="numberedLegalP" data-numerator="3" id="kapittel-2-paragraf-6-nummer-3">(3) Ved poengberegning gis opptaksprøven like stor vekt som karakterpoeng.</article><article class="numberedLegalP" data-numerator="4" id="kapittel-2-paragraf-6-nummer-4">(4) Det er den samlede poengsummen som danner grunnlaget for rangeringen. Søkere som ikke kan poengberegnes rangeres på bakgrunn av en individuell skjønnsmessig vurdering, jf. fagskoleforskriften § 17.</article></article><article class="legalArticle" data-lovdata-URL="LTI/forskrift/2021-01-22-176/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Godskriving og fritak</span></h3><article class="numberedLegalP" data-numerator="1" id="kapittel-2-paragraf-7-nummer-1">(1) Norsk Fotofagskole kan godskrive beståtte emner fra annen godkjent fagskoleutdanning med samme antall studiepoeng i den utstrekning utdanningen oppfyller de faglige krav for emnet eller emnene det søkes innpassing for.</article><article class="numberedLegalP" data-numerator="2" id="kapittel-2-paragraf-7-nummer-2">(2) Godskriving kan bare skje mellom fagskoleutdanninger på samme eller nært beslektet fagområde. Det skal ikke gis dobbel uttelling for samme faginnhold. Søkere med beståtte relevante/tilsvarende emner fra andre typer utdanning eller realkompetanse kan søke fritak for deler av studiet. Annen relevant utdanning/kompetanse er for eksempel utenlandsk utdanning, folkehøgskole, voksenopplæring, eller høyere utdanning på samme eller beslektet fagområde. Søknaden må inneholde dokumentasjon og søkers begrunnelse. Eksempler på dokumentasjon:<ul class="defaultList"><li data-li-identifier="•" data-name="•"><article class="listArticle" id="kapittel-2-paragraf-7-nummer-2-punkt-1"><article class="legalP" id="kapittel-2-paragraf-7-nummer-2-punkt-1-ledd-1">Vitnemål – Kursbevis – Attester</article></article></li><li data-li-identifier="•" data-name="•"><article class="listArticle" id="kapittel-2-paragraf-7-nummer-2-punkt-2"><article class="legalP" id="kapittel-2-paragraf-7-nummer-2-punkt-2-ledd-1">Portfolio/arbeidsmappe</article></article></li><li data-li-identifier="•" data-name="•"><article class="listArticle" id="kapittel-2-paragraf-7-nummer-2-punkt-3"><article class="legalP" id="kapittel-2-paragraf-7-nummer-2-punkt-3-ledd-1">Eventuell studieplan</article></article></li><li data-li-identifier="•" data-name="•"><article class="listArticle" id="kapittel-2-paragraf-7-nummer-2-punkt-4"><article class="legalP" id="kapittel-2-paragraf-7-nummer-2-punkt-4-ledd-1">Realkompetanse.</article></article></li></ul></article><article class="numberedLegalP" data-numerator="3" id="kapittel-2-paragraf-7-nummer-3">(3) Utgangspunktet for vurdering om godskriving eller fritak skal være læringsutbyttebeskrivelsene for den aktuell utdanningen eller det aktuelle emnet og fagskolepoeng eller andre vurderinger av omfang, nivå og arbeidsbelastning for de emner eller den kompetanse det søkes om innpassing eller fritak for.</article><article class="numberedLegalP" data-numerator="4" id="kapittel-2-paragraf-7-nummer-4">(4) Opptakskomiteen foretar en faglig vurdering av innsendt dokumentasjon for å vurdere om søker har oppnådd samme faglige mål som kreves i forhold til gjeldende utdanningsplan. Søknad om innpassing og fritak må foreligge sammen med ordinær søknad for opptak.</article><article class="numberedLegalP" data-numerator="5" id="kapittel-2-paragraf-7-nummer-5">(5) Søker har rett til å klage på skolens vedtak i henhold til kapittel 5 – Klageadgang. Klagefrist er 3 uker.</article></article><article class="legalArticle" data-lovdata-URL="LTI/forskrift/2021-01-22-176/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Klage ved avslag på søknad om opptak</span></h3><article class="legalP" id="kapittel-2-paragraf-8-ledd-1">Vedtak om opptak er enkeltvedtak og kan påklages til klagenemnden. Se kapittel 5 for informasjon om klagebehandling. Søkeren kan ikke klage på den faglige vurderingen av portfolio.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2021-01-22-176/KAPITTEL_3"><h2>Kapittel 3. Godskriving og fritak</h2><article class="legalArticle" data-lovdata-URL="LTI/forskrift/2021-01-22-176/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Godskriving og fritak av emner</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Studenter kan søke om å få godskrevet tidligere bestått høyere yrkesfaglig utdanning som en del av utdanningen. Utdanningen må dekke læringsutbyttebeskrivelsene for emnet eller emnene det søkes om godskriving for, etter en faglig vurdering. Det er kun emner fra andre godkjente utdanninger på samme eller nært beslektede fagområder og med samme antall studiepoeng, som kan godskrives i utdanningen. Det skal ikke gi dobbel uttelling for faginnhold.</article><article class="numberedLegalP" data-numerator="2" id="kapittel-3-paragraf-1-nummer-2">(2) Studenter kan søke om å få fritak for deler av utdanningen. Fritaket gis på grunnlag av dokumentert oppnådd likeverdig kompetanse. Fritak kan også gis på grunnlag av realkompetanse. Det gis ikke fritak for utdanning på videregående opplæringsnivå.</article><article class="numberedLegalP" data-numerator="3" id="kapittel-3-paragraf-1-nummer-3">(3) Studieadministrasjonen fatter vedtak om godskriving og fritak.</article></article><article class="legalArticle" data-lovdata-URL="LTI/forskrift/2021-01-22-176/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Klage ved avslag på søknad om godskriving og fritak</span></h3><article class="legalP" id="kapittel-3-paragraf-2-ledd-1">Vedtak om godskriving og fritak er enkeltvedtak og kan påklages til den lokale klagenemnden. Se kapittel 5 for informasjon om klagebehandling.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2021-01-22-176/KAPITTEL_4"><h2>Kapittel 4. Eksamen og vurderingsformer</h2><article class="legalArticle" data-lovdata-URL="LTI/forskrift/2021-01-22-176/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Eksamens- og vurderingsformer</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Eksamens- og vurderingsformer følger bestemmelsene i retningslinjer om systematisk kvalitetsarbeid ved Norsk Fotofagskole.</article><article class="numberedLegalP" data-numerator="2" id="kapittel-4-paragraf-1-nummer-2">(2) Studenten vil bli vurdert i arbeidsprøver tilhørende ulike emner i studieplanen og avsluttende eksamen i studiet.</article></article><article class="legalArticle" data-lovdata-URL="LTI/forskrift/2021-01-22-176/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Karakterer, vurdering og vitnemål</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Studenten er selv ansvarlig for å holde seg orientert om resultatene i arbeidsprøver og emner i løpet av skoleåret.</article><article class="numberedLegalP" data-numerator="2" id="kapittel-4-paragraf-2-nummer-2">(2) For vurdering av emner benyttes vurderingsuttrykket godkjent eller ikke godkjent.</article><article class="numberedLegalP" data-numerator="3" id="kapittel-4-paragraf-2-nummer-3">(3) Bestått emne gir studiepoeng i henhold til gjeldende studieplan.</article><article class="numberedLegalP" data-numerator="4" id="kapittel-4-paragraf-2-nummer-4">(4) Skolen dokumenterer fullført og bestått fagskoleutdanning med vitnemål.<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-nummer-4-punkt-1"><article class="legalP" id="kapittel-4-paragraf-2-nummer-4-punkt-1-ledd-1">Utstedelse av vitnemål forutsetter at studieavgiften er betalt i sin helhet.</article></article></li><li data-li-identifier="b." data-name="b."><article class="listArticle" id="kapittel-4-paragraf-2-nummer-4-punkt-2"><article class="legalP" id="kapittel-4-paragraf-2-nummer-4-punkt-2-ledd-1">Skolen utsteder kun ett vitnemål til hver student.</article></article></li><li data-li-identifier="c." data-name="c."><article class="listArticle" id="kapittel-4-paragraf-2-nummer-4-punkt-3"><article class="legalP" id="kapittel-4-paragraf-2-nummer-4-punkt-3-ledd-1">En avgift vil påløpe ved bestilling av nytt vitnemål (duplikat).</article></article></li></ul></article><article class="numberedLegalP" data-numerator="5" id="kapittel-4-paragraf-2-nummer-5">(5) Dersom kun deler av utdanningen er fullført har student rett til å få karakterutskrift.</article><article class="numberedLegalP" data-numerator="6" id="kapittel-4-paragraf-2-nummer-6">(6) Norsk Fotofagskole benytter en gradert karakterskala (A til F) som vurderingsuttrykk til eksamen.</article><article class="numberedLegalP" data-numerator="7" id="kapittel-4-paragraf-2-nummer-7">(7) Eksamenskarakterene vil normalt bli offentliggjort elektronisk på læringsplattformen innen tre uker etter avholdt eksamen.</article><article class="numberedLegalP" data-numerator="8" id="kapittel-4-paragraf-2-nummer-8">(8) Norsk Fotofagskole har fastsatt følgende generelle beskrivelser for lovens graderte karakterskala:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-2-nummer-8-punkt-1"><article class="legalP" id="kapittel-4-paragraf-2-nummer-8-punkt-1-ledd-1"><i>A Fremragende.</i> Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</article></article></li><li data-li-identifier="b." data-name="b."><article class="listArticle" id="kapittel-4-paragraf-2-nummer-8-punkt-2"><article class="legalP" id="kapittel-4-paragraf-2-nummer-8-punkt-2-ledd-1"><i>B Meget god.</i> Meget god prestasjon. Kandidaten viser meget god vurderingsevne og selvstendighet.</article></article></li><li data-li-identifier="c." data-name="c."><article class="listArticle" id="kapittel-4-paragraf-2-nummer-8-punkt-3"><article class="legalP" id="kapittel-4-paragraf-2-nummer-8-punkt-3-ledd-1"><i>C God.</i> Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</article></article></li><li data-li-identifier="d." data-name="d."><article class="listArticle" id="kapittel-4-paragraf-2-nummer-8-punkt-4"><article class="legalP" id="kapittel-4-paragraf-2-nummer-8-punkt-4-ledd-1"><i>D Nokså god.</i> En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</article></article></li><li data-li-identifier="e." data-name="e."><article class="listArticle" id="kapittel-4-paragraf-2-nummer-8-punkt-5"><article class="legalP" id="kapittel-4-paragraf-2-nummer-8-punkt-5-ledd-1"><i>E Tilstrekkelig.</i> Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</article></article></li><li data-li-identifier="f." data-name="f."><article class="listArticle" id="kapittel-4-paragraf-2-nummer-8-punkt-6"><article class="legalP" id="kapittel-4-paragraf-2-nummer-8-punkt-6-ledd-1"><i>F Ikke bestått.</i> Prestasjon som ikke tilfredsstiller minimumskravene. Kandidaten viser både manglende vurderingsevne og selvstendighet.</article></article></li></ul></article></article><article class="legalArticle" data-lovdata-URL="LTI/forskrift/2021-01-22-176/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Vilkår for å avlegge eksamen</span></h3><article class="legalP" id="kapittel-4-paragraf-3-ledd-1">Studenten har rett til å avlegge avsluttende eksamen når han/hun har:<ul class="defaultList"><li data-li-identifier="a." data-name="a."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Akseptert studiekontrakten og kjøpsbetingelser ved å akseptere tilbud om studieplass</article></article></li><li data-li-identifier="b." data-name="b."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Betalt forfalt registreringsavgift og forfalte skolepenger</article></article></li><li data-li-identifier="c." data-name="c."><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Bestått alle obligatoriske arbeidskrav slik de er beskrevet i studieplanen og/eller emnebeskrivelsen senest 14 dager før eksamen.</article></article></li></ul></article></article><article class="legalArticle" data-lovdata-URL="LTI/forskrift/2021-01-22-176/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Informasjon om eksamen og oppmelding til eksamen</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) Det publiseres eksamenstidspunkt på læringsplattformen i forkant av hvert semester.</article><article class="numberedLegalP" data-numerator="2" id="kapittel-4-paragraf-4-nummer-2">(2) Studenter er automatisk oppmeldt til de eksamener som fremgår av studieplanen.</article><article class="numberedLegalP" data-numerator="3" id="kapittel-4-paragraf-4-nummer-3">(3) Studenter som ikke ønsker å ta en eksamen de er oppmeldt til, må selv melde seg av eksamen. En student som trekker seg under eksamen uten grunn, eller unnlater å møte uten å ha meldt seg av eksamen, betraktes som å ha fremstilt seg til eksamen.</article><article class="numberedLegalP" data-numerator="4" id="kapittel-4-paragraf-4-nummer-4">(4) Studieleder oppnevner sensorer. Sensorene vil enten være interne, eksterne eller en kombinasjon av disse, som angitt i studieplanen. Nevnte eksamens- og vurderingsordninger beskrives i egen retningslinje for dette.</article><article class="numberedLegalP" data-numerator="5" id="kapittel-4-paragraf-4-nummer-5">(5) Ved uenighet om karakter/resultat er det den eksterne sensoren som har det avgjørende ordet. Der det benyttes flere eksterne sensorer skal det på forhånd være avklart hvem som har det avgjørende ordet ved eventuell uenighet om karakteren.</article></article><article class="legalArticle" data-lovdata-URL="LTI/forskrift/2021-01-22-176/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Tilrettelegging av eksamen</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Studenter som av medisinske eller andre årsaker mener seg berettiget til utvidet tid ved gjennomføring av eksamen, og/eller har behov for spesielle hjelpemidler/hjelpetiltak, må søke om dette. Ved akutte skader/sykdommer kan søknad sendes så snart som mulig etter at behovet er oppstått. Søknaden må dokumenteres med legeattest eller annen relevant dokumentasjon. Fremgangsmåte for søknad om tilrettelagt eksamen fremkommer i retningslinjer. Vedtak om tilrettelegging av eksamen fattes av studieadministrasjonen.</article><article class="numberedLegalP" data-numerator="2" id="kapittel-4-paragraf-5-nummer-2">(2) En student som har gyldig fravær ved hjemmeeksamen, kan få utsatt innleveringsfrist. Det gis ikke forlengelse utover 14 dager, og primært kun for antall dager du har vært syk. Søknad om forlenget frist ved hjemmeeksamen sendes studieadministrasjonen. Hvis ikke studenten kan levere ved ny utsatt frist på grunn av gyldig fravær, må studenten ta utsatt eksamen. Vedtaket er et enkeltvedtak og kan påklages. Se kapittel 5 for informasjon om klagebehandling.</article></article><article class="legalArticle" data-lovdata-URL="LTI/forskrift/2021-01-22-176/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Sykdom eller fravær fra eksamen</span></h3><article class="numberedLegalP" data-numerator="1" id="kapittel-4-paragraf-6-nummer-1">(1) Fravær fra eksamen eller å unnlate å levere besvarelse grunnet sykdom skal dokumenteres med sykemelding fra lege.</article><article class="numberedLegalP" data-numerator="2" id="kapittel-4-paragraf-6-nummer-2">(2) Andre årsaker som hindrer studenten fra å møte eller levere innen innleveringsfristen, som for eksempel alvorlig sykdom eller død i nær familie, må også kunne dokumenteres.</article><article class="numberedLegalP" data-numerator="3" id="kapittel-4-paragraf-6-nummer-3">(3) Dersom fraværet ikke dokumenteres anses studenten å ha fremstilt seg til eksamen.</article><article class="numberedLegalP" data-numerator="4" id="kapittel-4-paragraf-6-nummer-4">(4) Fravær som dokumenteres anses som gyldig fravær.</article></article><article class="legalArticle" data-lovdata-URL="LTI/forskrift/2021-01-22-176/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Kontinuasjonseksamen, utsatt eksamen og gjentak av arbeidskrav</span></h3><article class="numberedLegalP" data-numerator="1" id="kapittel-4-paragraf-7-nummer-1">(1) En student som har gyldig fravær på eksamen må selv melde seg opp til utsatt eksamen innen to kalenderår etter ordinær eksamen.</article><article class="numberedLegalP" data-numerator="2" id="kapittel-4-paragraf-7-nummer-2">(2) Studenter som har strøket på eksamen eller som ønsker å forbedre sin karakter, kan ta kontinuasjonseksamen.</article><article class="numberedLegalP" data-numerator="3" id="kapittel-4-paragraf-7-nummer-3">(3) Studenter må selv melde seg opp til ny eksamen.</article><article class="numberedLegalP" data-numerator="4" id="kapittel-4-paragraf-7-nummer-4">(4) Kontinuasjonseksamen avlegges mot kontinuasjonsavgift. Studenter som har gyldig fravær fra eksamen, kan gjennomføre ny eksamen kostnadsfritt.</article><article class="numberedLegalP" data-numerator="5" id="kapittel-4-paragraf-7-nummer-5">(5) Gjentak av arbeidskrav følger fastsatte retningslinjer av Norsk Fotofagskole. Godkjente arbeidskrav kan ikke gjentas. I enkelte emner kan arbeidskrav kun gjentas ved neste ordinære gjennomføring. Dette skal fremkomme i studieplanen.</article><article class="numberedLegalP" data-numerator="6" id="kapittel-4-paragraf-7-nummer-6">(6) Kontinuasjon gjennomføres normalt i kontinuasjons perioder skolen arrangerer hvert semester. For noen emner vil det være nødvendig å vente til neste ordinære eksamensperiode.</article></article><article class="legalArticle" data-lovdata-URL="LTI/forskrift/2021-01-22-176/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Klage på karakterfastsetting</span></h3><article class="numberedLegalP" data-numerator="1" id="kapittel-4-paragraf-8-nummer-1">(1) Studenten må fremsette krav om begrunnelse innen én uke fra karakteren ble kunngjort dersom begrunnelse ikke er gitt sammen med karakteren. Krav om begrunnelse for karakter skal sendes til studieadministrasjonen. Ved muntlig eksamen må studenten be om begrunnelse umiddelbart etter at karakteren er meddelt.</article><article class="numberedLegalP" data-numerator="2" id="kapittel-4-paragraf-8-nummer-2">(2) Klage på karakterer skal sendes skriftlig til studieadministrasjonen innen tre uker etter at karakteren er gjort kjent for studenten, eller tre uker etter at studenten har mottatt begrunnelse for karakteren.</article><article class="numberedLegalP" data-numerator="3" id="kapittel-4-paragraf-8-nummer-3">(3) Ved klage på karakter oppnevner fagansvarlig ny(e) sensor(er).</article><article class="numberedLegalP" data-numerator="4" id="kapittel-4-paragraf-8-nummer-4">(4) De(n) nye sensoren(e) setter den endelige karakteren. Karakteren etter klagesensur kan gå til gunst, ugunst eller forbli uendret. Karakteren er endelig og kan ikke påklages. Klagebehandlingen kan ta opptil tre uker, og resultatet sendes skriftlig til studenten.</article></article><article class="legalArticle" data-lovdata-URL="LTI/forskrift/2021-01-22-176/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Klage på formelle feil ved eksamen</span></h3><article class="numberedLegalP" data-numerator="1" id="kapittel-4-paragraf-9-nummer-1">(1) Klage over formelle feil ved eksamen må fremsettes skriftlig senest innen tre uker etter at eksamen er avviklet eller student er gjort kjent med feilen. Klagen sendes til studieadministrasjonen som kan fatte vedtak om formelle feil.</article><article class="numberedLegalP" data-numerator="2" id="kapittel-4-paragraf-9-nummer-2">(2) Ved ny sensurering benyttes nye sensorer. Karakterfastsetting ved ny sensurering etter denne paragrafen kan påklages etter reglene i § 4-9.</article><article class="numberedLegalP" data-numerator="3" id="kapittel-4-paragraf-9-nummer-3">(3) Klagenemnda ved Norsk Fotofagskole er klageinstans for vedtak etter denne paragrafen.</article></article><article class="legalArticle" data-lovdata-URL="LTI/forskrift/2021-01-22-176/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Fusk, forsøk på fusk, bortvisning og utestengelse</span></h3><article class="numberedLegalP" data-numerator="1" id="kapittel-4-paragraf-10-nummer-1">(1) Handlinger eller forhold som tar sikte på å gi studenten, eller en medstudent, et uberettiget fortrinn regnes som fusk. Det samme gjelder for handlinger som medfører at studentens, eller en medstudents, kunnskaper og ferdigheter ikke blir prøvd og vurdert på en upartisk og faglig betryggende måte. Nærmere om hva som ansees som fusk, framgår i retningslinjer.</article><article class="numberedLegalP" data-numerator="2" id="kapittel-4-paragraf-10-nummer-2">(2) Dersom studenten har fusket, eller forsøkt å fuske, kan eksamen annulleres og/eller studenten kan utestenges i inntil ett år. Klagenemnda ved Norsk Fotofagskole fatter vedtak om annullering eller utestengelse. Studenten har rett til å forklare seg før vedtaket fattes.</article><article class="numberedLegalP" data-numerator="3" id="kapittel-4-paragraf-10-nummer-3">(3) Klagenemnd kan annullere fritak eller innpassing av utdanning og kompetanse som en student har fått ved å benytte falske vitnemål, andre falske dokumenter eller annen form for uredelig opptreden.</article><article class="numberedLegalP" data-numerator="4" id="kapittel-4-paragraf-10-nummer-4">(4) Vedtak om sanksjoner som følge av fusk er enkeltvedtak og kan påklages til det nasjonale klageorganet for fagskoleutdanning.</article></article><article class="legalArticle" data-lovdata-URL="LTI/forskrift/2021-01-22-176/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Retur av besvarelser</span></h3><article class="legalP" id="kapittel-4-paragraf-11-ledd-1">Fysiske besvarelser av skal hentes på skolen etter at klagefristen er ute. Studieadministrasjonen gir nærmere beskjed om frist for henting av oppgaver/mapper vil bli gitt. Etter at hentefristen er gått ut, vil besvarelsene bli makulert. Besvarelsene må hentes ved personlig fremmøte, eventuelt av andre med studentens fullmakt. Besvarelsene returneres ikke per post.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2021-01-22-176/KAPITTEL_5"><h2>Kapittel 5. Klagebehandling</h2><article class="legalArticle" data-lovdata-URL="LTI/forskrift/2021-01-22-176/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klagerett</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) En student har klagerett på alle enkeltvedtak fattet av Norsk Fotofagskole. Alle enkeltvedtak skal være skriftlige og inneholde en begrunnelse for vedtaket.</article><article class="numberedLegalP" data-numerator="2" id="kapittel-5-paragraf-1-nummer-2">(2) Dersom begrunnelse ikke foreligger sammen med vedtaket, kan studenten henvende seg til instansen som fattet vedtaket og be om begrunnelse.</article><article class="numberedLegalP" data-numerator="3" id="kapittel-5-paragraf-1-nummer-3">(3) En klage skal alltid rettes mot instansen som opprinnelig fattet vedtaket. Dersom klagen ikke gis medhold i første instans oversendes klagen til klageinstansen.</article><article class="numberedLegalP" data-numerator="4" id="kapittel-5-paragraf-1-nummer-4">(4) For behandling av klager tilknyttet § 24, § 25, § 26 og § 27 i fagskoleloven benyttes en nasjonal klagenemnd.</article></article><article class="legalArticle" data-lovdata-URL="LTI/forskrift/2021-01-22-176/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Klageinstans</span></h3><article class="legalP" id="kapittel-5-paragraf-2-ledd-1">Ethvert enkeltvedtak fattet av Norsk Fotofagskole kan påklages til fagskolens lokale klagenemnd i henhold til fagskoleloven § 20. Klage på karakterfastsetting skal ikke behandles av klageinstansen.</article></article><article class="legalArticle" data-lovdata-URL="LTI/forskrift/2021-01-22-176/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Klagefrist</span></h3><article class="numberedLegalP" data-numerator="1" id="kapittel-5-paragraf-3-nummer-1">(1) Klagefrist på alle enkeltvedtak er tre uker etter at studenten har mottatt vedtaket eller etter at studenten burde vært kjent med forholdet som begrunner klagen.</article><article class="numberedLegalP" data-numerator="2" id="kapittel-5-paragraf-3-nummer-2">(2) Dersom studenten har bedt om begrunnelse for vedtaket, gjelder klagefristen fra begrunnelsen er mottatt.</article></article><article class="legalArticle" data-lovdata-URL="LTI/forskrift/2021-01-22-176/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Klagens innhold</span></h3><article class="legalP" id="kapittel-5-paragraf-4-ledd-1">En klage må være skriftlig og inneholde informasjon om vedtaket det klages på, og endringen som ønskes i vedtaket det klages over. Klagen bør også være begrunnet. Klagen må være undertegnet og datert.</article></article><article class="legalArticle" data-lovdata-URL="LTI/forskrift/2021-01-22-176/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Veiledning, hjelp og støtte</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) I alle enkeltvedtak skal fagskolen informere studenten om klageadgang, klagefrist, klageinstans, retten til å se sakens dokumenter og fremgangsmåte ved klage.</article><article class="numberedLegalP" data-numerator="2" id="kapittel-5-paragraf-5-nummer-2">(2) Studenter som ønsker det, kan få praktisk hjelp og veiledning til utforming av klage av studieadministrasjonen.</article><article class="numberedLegalP" data-numerator="3" id="kapittel-5-paragraf-5-nummer-3">(3) Dersom klagen gjelder disiplinær sanksjon, har studenten rett til å la seg bistå av studentrepresentant eller annen passende person i alle trinn av saksbehandlingen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2021-01-22-176/KAPITTEL_6"><h2>Kapittel 6. Øvrige bestemmelser</h2><article class="legalArticle" data-lovdata-URL="LTI/forskrift/2021-01-22-176/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Nærmere regler</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Rektor kan vedta endringer i retningslinjer tilhørende denne forskrift.</article><article class="numberedLegalP" data-numerator="2" id="kapittel-6-paragraf-1-nummer-2">(2) Styret ved Norsk Fotofagskole vedtar endringer i denne forskrift.</article><article class="numberedLegalP" data-numerator="3" id="kapittel-6-paragraf-1-nummer-3">(3) Innhold i emner og studieplaner som ble godkjent før denne forskriftens ikrafttredelse vil ikke følge forskriftens bestemmelser før neste revidering.</article></article><article class="legalArticle" data-lovdata-URL="LTI/forskrift/2021-01-22-176/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Forskriften trer i kraft 22. januar 2021. Fra samme tid oppheves forskrift 5. januar 2021 nr. 52 om opptak, studier og eksamen ved Norsk Fotofagskole.</article></article></section></main></body></html>