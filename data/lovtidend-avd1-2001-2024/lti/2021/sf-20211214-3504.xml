<!DOCTYPE html><html lang="no"><head><title>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-14-3504</dd><dt class="dokid">DokumentID</dt><dd class="dokid">LTI/forskrift/2021-12-14-3504</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2021-12-14 kl. 24:00</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-27-470</li></ul></dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-1</li><li>lov/1994-08-05-55/§4-3</li><li>lov/1994-08-05-55/§4-3a</li></ul></dd><dt class="dateOfPublication">Kunngjort</dt><dd class="dateOfPublication">2021-12-14 14:00</dd><dt class="journalNumber">Journalnummer</dt><dd class="journalNumber">2021-2068</dd><dt class="titleShort">Korttittel</dt><dd class="titleShort">Endr. i covid-19-forskriften</dd><dt class="title">Tittel</dt><dd class="title">Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 14. desember 2021 med hjemmel i lov 5. august 1994 nr. 55 om vern mot smittsomme sykdommer § 4-1 andre og sjette ledd, jf. § 4-1 første ledd bokstavene a, b og c, § 4-3 og § 4-3a. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2021-12-14-3504</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)<ul class="tocSubUl"><li>I<ul class="tocSubUl"><li>§ 4i. Krav om smittekarantene</li><li>§ 13a. Antall personer som kan være til stede på et arrangement</li><li>§ 13d. Krav til oversikt over deltakerne på arrangementer</li><li>§ 14. Krav til serveringssteder</li><li>§ 14a. Krav til smittevernfaglig forsvarlig drift ved andre virksomheter</li><li>§ 14c. Opplærings- og utdanningsinstitusjoner</li><li>§ 14d. Stenging og begrensning av enkelte virksomheter</li><li>§ 15. Påbud om hjemmekontor</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-14-3504" id="dokument"><h1>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2021-12-14-3504/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. mars 2020 nr. 470 om smitteverntiltak mv. ved koronautbruddet gjøres følgende endringer:</article> <article class="defaultP" margin-top="true">§ 3 andre og tredje ledd skal lyde:</article><article class="legalP" id="kapittel-1-ledd-2">Med arbeids- og skoletid menes tiden en person er på arbeid eller skole, på reise mellom arbeidssted, oppdragssted eller skole og bosted eller annet fast oppholdssted.</article><article class="legalP" id="kapittel-1-ledd-3">Med fritid menes tid som ikke er arbeids- eller skoletid etter andre ledd.</article> <article class="defaultP" margin-top="true">§ 4f og § 4g oppheves.</article> <article class="defaultP" margin-top="true">§ 4i skal lyde:</article><article class="futureLegalArticle" data-name="§4i" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4i</span>. <span class="legalArticleTitle">Krav om smittekarantene</span></span><article class="legalP" id="kapittel-1-foreslåttparagraf-1-ledd-1">Personer som har hatt nærkontakt, jf. § 3 første ledd, med en person som er bekreftet smittet av SARS-CoV-2 mindre enn 48 timer før den smittede fikk de første symptomer på smitte, eller fra prøvetidspunktet dersom personen ikke utviklet symptomer, skal i smittekarantene i 10 døgn etter siste nærkontakt.</article><article class="legalP" id="kapittel-1-foreslåttparagraf-1-ledd-2">Personer som har karanteneplikt etter første ledd og som er husstandsmedlem eller tilsvarende nære den smittede, skal testes med antigen hurtigtest eller med PCR-test så snart som mulig og med PCR-test på døgn 7 etter nærkontakten. Ved negativt testresultat på døgn 7 etter nærkontakten, kan karantenen avsluttes. Barn under 16 år skal ikke testes dersom det er uforholdsmessig krevende å få tatt test av barnet.</article><article class="legalP" id="kapittel-1-foreslåttparagraf-1-ledd-3">Personer som har karanteneplikt etter første ledd og som ikke er husstandsmedlem eller tilsvarende nære den smittede, kan ved negativt testresultat fra PCR-test tatt tidligst 3 døgn etter nærkontakten avslutte karantenen i arbeids- eller skoletid. Ved negativt testresultat fra PCR-test tatt tidligst 7 døgn etter nærkontakten kan karantenen avsluttes.</article><article class="legalP" id="kapittel-1-foreslåttparagraf-1-ledd-4">Smittekarantene etter første ledd gjelder ikke for personer som ved nærkontakten:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-4-punkt-1"><article class="legalP" id="kapittel-1-foreslåttparagraf-1-ledd-4-punkt-1-ledd-1">har gjennomgått covid-19 i løpet av de siste 3 måneder med varighet fra avisolering til 3 måneder etter prøvedato,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-4-punkt-2"><article class="legalP" id="kapittel-1-foreslåttparagraf-1-ledd-4-punkt-2-ledd-1">har fått oppfriskningsdose for minimum 1 uke siden. Husstandsmedlemmer og tilsvarende nære til den smittede må i tillegg testes daglig med antigen hurtigtest eller annenhver dag med PCR-test i 7 døgn etter nærkontakten.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-4-punkt-3"><article class="legalP" id="kapittel-1-foreslåttparagraf-1-ledd-4-punkt-3-ledd-1">er under 18 år og ikke husstandsmedlem eller tilsvarende nære den smittede.</article></article></li></ul></article><article class="legalP" id="kapittel-1-foreslåttparagraf-1-ledd-5">Personer i karantene som utvikler akutt luftveisinfeksjon, med feber, hoste eller tung pust, skal kontakte helse- og omsorgstjenesten for å testes.</article><article class="legalP" id="kapittel-1-foreslåttparagraf-1-ledd-6">Personer i smittekarantene skal oppholde seg i egen bolig eller annet egnet oppholdssted hvor det er mulig å unngå nærkontakt med andre, med enerom, eget bad og eget kjøkken eller matservering.</article><article class="legalP" id="kapittel-1-foreslåttparagraf-1-ledd-7">Personer i smittekarantene kan bare oppholde seg utenfor oppholdsstedet hvis de kan unngå nærkontakt med andre enn dem de bor sammen med. De som er i karantene, kan ikke være på en arbeidsplass der også andre oppholder seg, på skole eller i barnehage. Det er ikke tillatt å bruke offentlig transport.</article><article class="legalP" id="kapittel-1-foreslåttparagraf-1-ledd-8">Foreldre og barn i smittekarantene kan gjennomføre samvær i karantenetiden.</article></article> <article class="defaultP" margin-top="true">§ 6e andre ledd skal lyde:</article><article class="legalP" id="kapittel-1-ledd-4">Personer som er strengt nødvendig for å opprettholde forsvarlig drift av kritiske samfunnsfunksjoner eller ivareta befolkningens grunnleggende behov, herunder personer som gjennomfører vare- og passasjertransport og personell som jobber i barneverninstitusjoner og institusjoner for psykisk utviklingshemmede o.l., er unntatt fra smittekarantene etter § 4i i arbeidstiden etter å ha testet negativt med antigen hurtigtest samme dag som arbeidet skal gjennomføres. For personer som er i samme husstand eller tilsvarende nære til person som er i isolasjon etter § 7, gjelder unntaket bare dersom de er fullvaksinert, jf. § 3 sjette ledd og bruker munnbind i arbeidstiden.</article> <article class="defaultP" margin-top="true">§ 7 første ledd første og andre setning skal lyde:</article><article class="legalP" id="kapittel-1-ledd-5">Personer som er bekreftet smittet av SARS-CoV-2, men ikke har symptomer skal isolere seg i 6 døgn beregnet fra tidspunktet test med positivt resultat for SARS-CoV-2 ble avlagt. Personer som er bekreftet smittet av SARS-CoV-2 og har symptomer skal isolere seg i minimum 6 døgn fra symptomene startet.</article><article class="defaultP">§ 7 tredje ledd oppheves.</article> <article class="defaultP" margin-top="true">§ 13 første ledd ny bokstav f skal lyde:<ul class="defaultList"><li data-li-identifier="f." data-name="f."><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">kirkevandringer i kristne trossamfunn.</article></article></li></ul></article> <article class="defaultP" margin-top="true">§ 13a skal lyde:</article><article class="futureLegalArticle" data-name="§13a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 13a</span>. <span class="legalArticleTitle">Antall personer som kan være til stede på et arrangement</span></span><article class="legalP" id="kapittel-1-foreslåttparagraf-2-ledd-1">Selv om kravene til avstand i § 13b blir oppfylt, skal det ikke gjennomføres arrangementer med flere personer som samtidig er fysisk til stede enn:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">20 personer på innendørs privat sammenkomst som regulert i § 13 første ledd bokstav e. Barn i samme gruppe eller klasse i barnehage eller barneskole kan likevel møtes med et nødvendig antall voksne personer som tilretteleggere</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">50 personer på innendørs minnestund etter begravelse eller bisettelse</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">50 personer på utendørs privat sammenkomst som regulert i § 13 første ledd bokstav e</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">20 personer på innendørs arrangement som regulert i § 13 første ledd bokstavene a til d</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">50 personer på innendørs arrangement som regulert i § 13 første ledd bokstavene a til d, hvor alle i publikum sitter på faste, tilviste plasser</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">20 personer på kirkevandring i kristne trossamfunn</article></article></li><li data-li-identifier="g." data-name="g."><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1">100 personer på utendørs arrangement som regulert i § 13 første ledd bokstavene a til d</article></article></li><li data-li-identifier="h." data-name="h."><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1">600 personer på utendørs arrangement som regulert i § 13 første ledd bokstavene a til d, hvor alle i publikum sitter på faste, tilviste plasser. Ved arrangementer hvor det er flere enn 200 personer til stede samtidig, skal de som er til stede fordeles i grupper med inntil 200 personer. Det skal hele tiden være minst to meter avstand mellom gruppene. Grupper med inntil 200 personer kan skiftes ut i løpet av arrangementet, dersom det gjøres på en smittevernfaglig forsvarlig måte.</article></article></li></ul></article><article class="legalP" id="kapittel-1-foreslåttparagraf-2-ledd-2">Følgende personer skal ikke regnes med i det totale antallet personer som kan være til stede på arrangement:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-2-punkt-1"><article class="legalP" id="kapittel-1-foreslåttparagraf-2-ledd-2-punkt-1-ledd-1">ansatte og oppdragstakere som står for gjennomføringen av arrangementer</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-2-punkt-2"><article class="legalP" id="kapittel-1-foreslåttparagraf-2-ledd-2-punkt-2-ledd-1">utøvende kunstnere ved gjennomføring av kulturaktiviteter i regi av en profesjonell aktør</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-2-punkt-3"><article class="legalP" id="kapittel-1-foreslåttparagraf-2-ledd-2-punkt-3-ledd-1">toppidrettsutøvere, støtteapparat og dommere ved gjennomføring av idrettsarrangement</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-2-punkt-4"><article class="legalP" id="kapittel-1-foreslåttparagraf-2-ledd-2-punkt-4-ledd-1">støtteapparat og dommere ved gjennomføring av seriekamper i toppfotball (fotballserier) som Norges Fotballforbund har besluttet er klare til å følge forbundets smittevernprotokoller utarbeidet i samarbeid med Helsedirektoratet</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-2-ledd-2-punkt-5"><article class="legalP" id="kapittel-1-foreslåttparagraf-2-ledd-2-punkt-5-ledd-1">journalister, fotografer og øvrige representanter fra media som er nødvendig for å sikre mediedekning av arrangementet.</article></article></li></ul></article><article class="legalP" id="kapittel-1-foreslåttparagraf-2-ledd-3">Med faste, tilviste sitteplasser menes at publikum kjøper billetter til bestemte nummererte plasser eller verter viser til plasser, og at publikum sitter på en fast plass under hele arrangementet.</article><article class="legalP" id="kapittel-1-foreslåttparagraf-2-ledd-4">Ved kirkevandringer i kristne trossamfunn som avholdes frem til og med 15. januar 2022 kan nye deltakere kontinuerlig slippes inn når noen går ut.</article></article> <article class="defaultP" margin-top="true">§ 13b første ledd skal lyde:</article><article class="legalP" id="kapittel-1-ledd-6">Arrangøren skal sørge for at alle som er til stede på arrangementer skal kunne holde minst 1 meters avstand til andre som ikke er i samme husstand eller er tilsvarende nære, målt fra skulder til skulder. Arrangøren skal ikke gjennomføre aktiviteter som krever mindre avstand mellom utøvere eller deltakere enn det.</article> <article class="defaultP" margin-top="true">§ 13c første og tredje ledd skal lyde:</article><article class="legalP" id="kapittel-1-ledd-7">På arrangementer skal det utpekes en person eller virksomhet som arrangør med ansvar for at arrangementet oppfyller kravene i forskriften. De som er til stede skal informeres om hvem som er arrangør og hvem som kan kontaktes ved spørsmål om smittevern</article><article class="legalP" id="kapittel-1-ledd-8">Arrangementer som har skjenkebevilling etter alkoholloven kapittel 4 og 5 og forskrift om alkoholordningen for Svalbard kapittel 3 skal ikke utøve skjenkebevillingen.</article> <article class="defaultP" margin-top="true">§ 13d skal lyde:</article><article class="futureLegalArticle" data-name="§13d" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 13d</span>. <span class="legalArticleTitle">Krav til oversikt over deltakerne på arrangementer</span></span><article class="legalP" id="kapittel-1-foreslåttparagraf-3-ledd-1">På arrangementer skal arrangøren ha oversikt over hvem som er til stede, for å kunne bistå kommunen ved en eventuell senere smitteoppsporing etter smittevernloven § 3-6. Når kommunen ber om det, skal arrangøren ta kontakt med de som var til stede for å informere om smitte.</article><article class="legalP" id="kapittel-1-foreslåttparagraf-3-ledd-2">På arrangementer hvor alle i publikum sitter på faste, tilviste sitteplasser, jf. § 13a første ledd bokstav e og h, skal arrangøren ha oversikt over hvor hver enkelt publikum sitter.</article><article class="legalP" id="kapittel-1-foreslåttparagraf-3-ledd-3">Dersom det for å finne tilbake til deltakerne, er nødvendig å nedtegne en egen oversikt over de tilstedeværende med kontaktopplysninger, skal oversikten oppbevares på en forsvarlig måte og slettes etter 14 dager. Med kontaktopplysninger menes informasjon som gjør det mulig å komme i kontakt med gjesten, for eksempel telefonnummer. Arrangøren skal informere de som er til stede om at det nedtegnes en egen oversikt og hvor lenge den oppbevares</article></article> <article class="defaultP" margin-top="true">§ 14 skal lyde:</article><article class="futureLegalArticle" data-name="§14" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Krav til serveringssteder</span></span><article class="legalP" id="kapittel-1-foreslåttparagraf-4-ledd-1">Serveringssteder, som restaurant, kafe, bar og pub, utested, diskotek, nattklubb og lignende, skal sørge for at driften er smittevernfaglig forsvarlig og skal sørge for:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">at gjester og personell kan holde minst 1 meters avstand til andre enn personer i samme husstand og tilsvarende nære målt fra skulder til skulder. Serveringssteder skal ikke legge til rette for aktiviteter som normalt krever kortere avstand mellom gjestene enn 1 meter.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">at det er minst 1 meters avstand mellom sitteplassene ved gjesters ankomst, likevel slik at personer i samme husstand eller tilsvarende nære kan sette seg nærmere hverandre</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-ledd-1-punkt-3"><article class="legalP" id="kapittel-1-foreslåttparagraf-4-ledd-1-punkt-3-ledd-1">å ha rutiner for god hygiene, godt renhold og ventilasjon, og at disse rutinene blir overholdt.</article></article></li></ul></article><article class="legalP" id="kapittel-1-foreslåttparagraf-4-ledd-2">Serveringssteder som har skjenkebevilling skal<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">registrere kontaktopplysninger til gjester som samtykker til det. Med kontaktopplysninger menes informasjon som gjør det mulig å komme i kontakt med gjesten, for eksempel telefonnummer. Serveringsstedet skal også registrere dato og tidspunkt for besøket, og om mulig plassering i lokalet. Kontaktopplysningene skal kun brukes for å bistå kommunen ved en eventuell senere smitteoppsporing etter smittevernloven § 3-6. Ved forespørsel skal opplysningene utleveres til dette formålet. Dersom kommunen ber om det, skal serveringsstedet ta kontakt med gjester som kan være utsatt for smitte. Opplysningene skal oppbevares forsvarlig og slettes etter 14 dager. Serveringsstedet skal informere den som registreres om formålet med registreringen og hvor lenge kontaktinformasjonen oppbevares.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">sørge for at det er sitteplasser til alle gjester. Kravet til sitteplasser gjelder ikke på arrangementer etter § 13 første ledd bokstav b.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">ikke ha servering for privat sammenkomst med flere enn 20 personer innendørs og 50 personer utendørs.</article></article></li></ul></article><article class="legalP" id="kapittel-1-foreslåttparagraf-4-ledd-3">Serveringssteder som har skjenkebevilling etter alkoholloven kapittel 4 og 5 eller forskrift om alkoholordningen for Svalbard kapittel 3 skal ikke utøve skjenkebevillingen.</article><article class="legalP" id="kapittel-1-foreslåttparagraf-4-ledd-4">Forskriften § 13a til § 13d gjelder ikke for privat sammenkomst på serveringssted med inntil 20 personer innendørs eller inntil 50 personer utendørs.</article></article> <article class="defaultP" margin-top="true">§ 14a skal lyde:</article><article class="futureLegalArticle" data-name="§14a" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 14a</span>. <span class="legalArticleTitle">Krav til smittevernfaglig forsvarlig drift ved andre virksomheter</span></span><article class="legalP" id="kapittel-1-foreslåttparagraf-5-ledd-1">Treningssentre, svømmehaller, badeland, spaanlegg, hotellbasseng, kjøpesentre, butikker, bibliotek, museer, varemesser, midlertidige markeder og lignende skal, for å kunne holde åpent, drives smittevernfaglig forsvarlig. Med smittevernfaglig forsvarlig drift menes at virksomheten skal sørge for at det er mulig å holde minst 1 meters avstand til personer som ikke er i samme husstand, at virksomheten har utarbeidet rutiner for god hygiene og godt renhold, og at rutinene blir overholdt. Den enkelte virksomhet skal fastsette hvor mange personer som maksimalt kan være til stede i lokalene, beregnet ut fra lokalenes størrelse og utforming. Det skal om nødvendig benyttes vakthold for å sikre at kravet etterkommes.</article><article class="legalP" id="kapittel-1-foreslåttparagraf-5-ledd-2">Treningssentre, svømmehaller, badeland, spaanlegg, hotellbasseng, varemesser, midlertidige markeder og lignende skal registrere kontaktopplysninger til de gjestene som samtykker til det. Det er tilstrekkelig å registrere opplysningene til én person i hver gruppe. Virksomhetene skal likevel oppfordre til at flest mulig oppgir kontaktopplysninger. Med kontaktopplysninger menes informasjon som gjør det mulig å komme i kontakt med gjesten, for eksempel telefonnummer. Virksomheten skal også registrere dato og tidspunkt for besøket. Kontaktopplysningene skal kun brukes for å bistå kommunen ved en eventuell senere smitteoppsporing etter smittevernloven § 3-6. Ved forespørsel skal opplysningene utleveres til dette formålet. Når kommunen ber om det, skal virksomheten ta kontakt med de som var til stede i virksomheten innenfor et gitt tidsintervall for å informere om mulig eksponering for smitte. Opplysningene skal oppbevares forsvarlig og slettes etter 14 dager. Virksomheten skal informere den som registreres om formålet med registreringen og hvor lenge kontaktinformasjonen oppbevares.</article></article> <article class="defaultP" margin-top="true">§ 14b første ledd skal lyde:</article><article class="legalP" id="kapittel-1-ledd-9">Barnehager og opplærings- og utdanningsvirksomheter skal drives smittevernfaglig forsvarlig. Med smittevernfaglig forsvarlig drift menes at det blant annet er iverksatt tiltak som bidrar til at syke personer ikke er i virksomheten, hygienetiltak og kontaktreduserende tiltak.</article> <article class="defaultP" margin-top="true">§ 14b nytt andre ledd skal lyde:</article><article class="legalP" id="kapittel-1-ledd-10">Fra 16. desember 2021 skal barnehager og grunnskoler drive på gult tiltaksnivå, med mindre kommunen fatter vedtak om høyere tiltaksnivå. Fra samme tid skal videregående skoler og voksenopplæring drive på rødt tiltaksnivå, med mindre kommunen fatter vedtak om høyere tiltaksnivå. Helsedirektoratet utgir veiledere om smittevernfaglig forsvarlig drift for barnehager, grunnskoler og videregående skoler, blant annet innholdet i grønt, gult og rødt tiltaksnivå.</article> <article class="defaultP" margin-top="true">§ 14b andre ledd blir tredje ledd.</article> <article class="defaultP" margin-top="true">§ 14b tredje ledd blir nytt fjerde ledd og skal lyde:</article><article class="legalP" id="kapittel-1-ledd-11">Barnehage- og skoleeiere skal gi ordinært tilbud på skolen og i skolefritidsordningen til alle elever og ordinært tilbud til alle barnehagebarn. Skole- og barnehageeier kan redusere åpningstider eller antall barn eller elever som er til stede samtidig dersom det er nødvendig for å oppfylle kravene i denne paragrafen.</article> <article class="defaultP" margin-top="true">Ny § 14c skal lyde:</article><article class="futureLegalArticle" data-name="§14c" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 14c</span>. <span class="legalArticleTitle">Opplærings- og utdanningsinstitusjoner</span></span><article class="legalP" id="kapittel-1-foreslåttparagraf-6-ledd-1">Fra 16. desember 2021 skal universiteter, høyskoler og fagskoler så langt det er mulig tilrettelegge for at undervisning, ferdighetstrening og eksamen gjennomføres digitalt.</article></article> <article class="defaultP" margin-top="true">Ny § 14d skal lyde:</article><article class="futureLegalArticle" data-name="§14d" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 14d</span>. <span class="legalArticleTitle">Stenging og begrensning av enkelte virksomheter</span></span><article class="legalP" id="kapittel-1-foreslåttparagraf-7-ledd-1">Fornøyelsesparker, lekeland, spillehaller og lignende skal holde stengt.</article><article class="legalP" id="kapittel-1-foreslåttparagraf-7-ledd-2">Treningssentre, svømmehaller, badeland, spaanlegg, hotellbasseng og lignende skal drive smittevernfaglig forsvarlig, jf. § 14a, og holde stengt for annet tilbud enn:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">individuell trening. Ved trening med høy intensitet skal det holdes 2 meter avstand.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">skolesvømming, svømmekurs, svømmetrening og konkurransesvømming med arrangør</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">rehabilitering og opptrening som tilbys individuelt eller i mindre grupper med arrangør</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-ledd-2-punkt-4"><article class="legalP" id="kapittel-1-foreslåttparagraf-7-ledd-2-punkt-4-ledd-1">annen individuell behandling som det kan bestilles time til og hvor bad er en del av behandlingen.</article></article></li></ul></article></article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Påbud om hjemmekontor</span></span><article class="legalP" id="kapittel-1-foreslåttparagraf-8-ledd-1">Arbeidsgivere skal sørge for at ansatte jobber hjemmefra når det er praktisk mulig og ikke til hinder for viktig og nødvendig virksomhet på arbeidsplassen, blant annet virksomhet for å ivareta barn og sårbare grupper. Arbeidsgivere skal kunne dokumentere at det er gitt beskjed til de ansatte om hvordan dette skal gjennomføres i virksomheten.</article></article> <article class="defaultP" margin-top="true">§ 16 første og sjette ledd skal lyde:</article><article class="legalP" id="kapittel-1-ledd-12">Når det ikke er mulig å holde minst én meters avstand, ut over kortvarige passeringer til andre enn husstandsmedlemmer, skal det brukes munnbind i butikker, i fellesarealene på kjøpesentre, på serveringssteder, på kollektivtransport, på innendørs stasjonsområder, på innendørs arrangementer, i bibliotek og i museum.</article><article class="legalP" id="kapittel-1-ledd-13">Plikten til å bruke munnbind gjelder ikke mens man sitter ved et bord på serveringssted eller inntar mat eller drikke sittende.</article></section><section class="section" data-name="kapII" id="kapittel-2" data-lovdata-URL="LTI/forskrift/2021-12-14-3504/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 14. desember 2021 kl. 24:00.</article></section></main></body></html>