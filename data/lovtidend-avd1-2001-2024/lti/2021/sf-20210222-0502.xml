<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-02-22-502</dd><dt class="dokid">DokumentID</dt><dd class="dokid">LTI/forskrift/2021-02-22-502</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2021-02-22, med virkning fra og med inntektsåret 2021</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§16-10</li></ul></dd><dt class="dateOfPublication">Kunngjort</dt><dd class="dateOfPublication">2021-02-22 15:45</dd><dt class="journalNumber">Journalnummer</dt><dd class="journalNumber">2021-0256</dd><dt class="titleShort">Korttittel</dt><dd class="titleShort">Endr. i FSFIN Forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 22. februar 2021 med hjemmel i lov 26. mars 1999 nr. 14 om skatt av formue og inntekt (skatteloven) § 16-10 åttende ledd.</dd><dt class="refid">RefID</dt><dd class="refid">forskrift/2021-02-22-502</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-02-22-502" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</h1><section class="section" data-name="kapI" id="kapittel-1" data-lovdata-URL="LTI/forskrift/2021-02-22-502/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endringer:</article> <article class="defaultP" margin-top="true">§ 16-10-1 første og nytt tredje ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Skattyter kan bare ha én boligsparekonto for ungdom (BSU-konto), og kan ikke ha benyttet seg av ordningen tidligere, unntatt i tilfeller som nevnt i § 16-10-5 annet ledd c og d.</article><article class="numberedLegalP" data-numerator="3" id="kapittel-1-nummer-2">(3) Skattyter som eier bolig per 31. desember i inntektsåret, kan ikke få skattefradrag for innbetalte sparebeløp dette året. Dette gjelder ved eie av primær- og sekundærbolig i Norge og i utlandet, men ikke ved eie av fritidsbolig.</article> <article class="defaultP" margin-top="true">§ 16-10-3 første ledd skal lyde:</article><article class="numberedLegalP" data-numerator="1" id="kapittel-1-nummer-3">(1) Når ektefeller skattlegges etter skatteloven § 2-10 og § 2-11, gis fradrag først i den skatt som fordeles på den av ektefellene som har inngått kontrakten. Overstigende beløp kommer kun til fradrag i skatten til den andre ektefellen dersom sistnevnte ektefelle oppfyller vilkåret om ikke å eie bolig.</article> <article class="defaultP" margin-top="true">§ 16-10-4 første ledd første punktum skal lyde:</article><article class="legalP" id="kapittel-1-ledd-2">Innbetalt sparebeløp må anvendes til å dekke kostnader til erverv av egen bolig.</article> <article class="defaultP" margin-top="true">§ 16-10-4 annet, tredje, fjerde og femte ledd skal lyde:</article><article class="numberedLegalP" data-numerator="2" id="kapittel-1-nummer-4">(2) Med egen bolig menes den boligen som skattyter bruker som sin faste bopel (hjem).</article><article class="numberedLegalP" data-numerator="3" id="kapittel-1-nummer-5">(3) Bolig ervervet til eget bruk regnes som egen bolig selv om skattyter på grunn av sitt arbeid eller av helsemessige eller lignende grunner som skattyteren ikke kjente eller burde kjenne på ervervstidspunktet, er forhindret fra å bruke boligen, jf. skatteloven § 9-3 annet ledd b annet punktum.</article><article class="numberedLegalP" data-numerator="4" id="kapittel-1-nummer-6">(4) Som kostnad til erverv av egen bolig regnes også kjøpesum for nødvendig tomt, og utbetaling på nødvendig aksje, andel eller obligasjon. Påkostning anses ikke som kostnad til erverv av bolig.</article><article class="numberedLegalP" data-numerator="5" id="kapittel-1-nummer-7">(5) Som kostnad til erverv av egen bolig regnes også betaling av renter og avdrag på lån til boligen eller nødvendig aksje, andel eller obligasjon o.l.</article> <article class="defaultP" margin-top="true">§ 16-10-6 første ledd skal lyde:</article><article class="numberedLegalP" data-numerator="1" id="kapittel-1-nummer-8">(1) Banker er ved opprettelse av BSU-konto forpliktet til å tilby spareren boliglån i tilknytning til boligspareordningen.</article> <article class="defaultP" margin-top="true">§ 16-10-6 annet ledd første punktum skal lyde:</article><article class="legalP" id="kapittel-1-ledd-3">Banken skal tilby spareren førsteprioritets pantelån til bolig, begrenset oppad til fire ganger det innestående beløpet på BSU-kontoen (sparebeløp inklusiv opparbeidede renter).</article> <article class="defaultP" margin-top="true">§ 16-10-6 tredje ledd første punktum skal lyde:</article><article class="legalP" id="kapittel-1-ledd-4">Utlånsforpliktelsen inntrer når spareren ønsker å anvende det oppsparte beløpet på BSU-kontoen til erverv av egen bolig.</article> <article class="defaultP" margin-top="true">§ 16-10-6 femte og sjette ledd skal lyde:</article><article class="numberedLegalP" data-numerator="5" id="kapittel-1-nummer-9">(5) Ved overføring av BSU-konto til annen bank, plikter den nye banken å tilby lån under de forutsetningene som er nevnt i bestemmelsen her.</article><article class="numberedLegalP" data-numerator="6" id="kapittel-1-nummer-10">(6) Ved overføring av BSU-konto til spareinstitusjon som ikke er forpliktet til å tilby lån, bortfaller utlånsforpliktelsen.</article> <article class="defaultP" margin-top="true">Overskriften til § 16-10-7 skal lyde:</article><article class="defaultP"><i>Spareinstitusjonens og skattyterens opplysningsplikt når BSU-kontoen er opprettet i annen EØS-stat</i></article> <article class="defaultP" margin-top="true">§ 16-10-7 første og annet punktum skal lyde:</article><article class="legalP" id="kapittel-1-ledd-5">Ved opprettelse av BSU-konto i annen EØS-stat, jf. skatteloven § 16-10 første ledd første punktum, fastsetter Skattedirektoratet nærmere regler om hvilke opplysninger spareinstitusjonen skal gi og på hvilken måte opplysningene gis. Skattedirektoratet fastsetter også nærmere regler om hvilke opplysninger og hvilken dokumentasjon som kreves av skattytere som har opprettet BSU-konto i annen EØS-stat.</article> <article class="defaultP" margin-top="true">§ 16-10-8 oppheves.</article> <article class="defaultP" margin-top="true">§ 16-10-9 blir § 16-10-8.</article> <article class="defaultP" margin-top="true">§ 16-10-8 annet ledd skal lyde:</article><article class="numberedLegalP" data-numerator="2" id="kapittel-1-nummer-11">(2) Gjenlevende ektefelle som oppfyller vilkårene for å få skattefradrag ved BSU, har likevel rett til å overta kontrakten, jf. § 16-10-5 annet ledd bokstav c.</article></section><section class="section" data-name="kapII" id="kapittel-2" data-lovdata-URL="LTI/forskrift/2021-02-22-502/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks med virkning fra og med inntektsåret 2021.</article></section></main></body></html>