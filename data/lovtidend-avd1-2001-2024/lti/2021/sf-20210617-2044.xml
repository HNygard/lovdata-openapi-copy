<!DOCTYPE html><html lang="no"><head><title>Forskrift om autorisasjonsprøven ved Norges Handelshøyskole for å bli statsautorisert translatør (translatøreksamen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-17-2044</dd><dt class="dokid">DokumentID</dt><dd class="dokid">LTI/forskrift/2021-06-17-2044</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Norges Handelshøyskole</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2019-12-12-1983</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li><li>lov/2005-04-01-15/§8-2</li></ul></dd><dt class="dateOfPublication">Kunngjort</dt><dd class="dateOfPublication">2021-06-22 16:20</dd><dt class="journalNumber">Journalnummer</dt><dd class="journalNumber">2021-1104</dd><dt class="titleShort">Korttittel</dt><dd class="titleShort">Forskrift om translatøreksamen, NHH</dd><dt class="title">Tittel</dt><dd class="title">Forskrift om autorisasjonsprøven ved Norges Handelshøyskole for å bli statsautorisert translatør (translatøreksamen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Norges Handelshøyskole 17. juni 2021 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9, § 3-10 og § 8-2.</dd><dt class="refid">RefID</dt><dd class="refid">forskrift/2021-06-17-2044</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjonsprøven ved Norges Handelshøyskole for å bli statsautorisert translatør (translatøreksamen)<ul class="tocSubUl"><li>§ 1. Virkeområde</li><li>§ 2. Vilkår for adgang til og gjennomføring av autorisasjonsprøven</li><li>§ 3. Autorisasjonsprøve i oversettelse</li><li>§ 4. Hjemmeeksamen – Omfang, vurderingsformer og gyldighet</li><li>§ 5. Skoleeksamen – Omfang og vurderingsformer</li><li>§ 6. Eksamensforsøk – Trekk fra eksamen</li><li>§ 7. Fullmakt til å gi utfyllende bestemmelser</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-17-2044" id="dokument"><h1>Forskrift om autorisasjonsprøven ved Norges Handelshøyskole for å bli statsautorisert translatør (translatøreksamen)</h1><article class="legalArticle" data-lovdata-URL="LTI/forskrift/2021-06-17-2044/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for dem som går opp til autorisasjonsprøven ved Norges Handelshøyskole for å bli statsautorisert translatør (translatøreksamen).</article><article class="numberedLegalP" data-numerator="2" id="paragraf-1-nummer-2">(2) For gjennomføringen av autorisasjonsprøven gjelder i tillegg bestemmelsene i forskrift om fulltidsstudiene ved Norges Handelshøyskole, NHH, særlig kapittel fire og fem, så langt de passer.</article></article><article class="legalArticle" data-lovdata-URL="LTI/forskrift/2021-06-17-2044/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for adgang til og gjennomføring av autorisasjonsprøven</span></h2><article class="numberedLegalP" data-numerator="1" id="paragraf-2-nummer-1">(1) Adgang til autorisasjonsprøven gis ved at kandidaten har minimum 180 studiepoeng, som tilsvarer tre års dokumentert høyere utdanning på universitets- eller høyskolenivå i Norge, og har søkt om adgang til autorisasjonsprøven innen fastsatt og publisert frist, jf. § 3.</article><article class="numberedLegalP" data-numerator="2" id="paragraf-2-nummer-2">(2) Gjennomføring av autorisasjonsprøven forutsetter at det er mulig å skaffe kvalifiserte sensorer.</article></article><article class="legalArticle" data-lovdata-URL="LTI/forskrift/2021-06-17-2044/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Autorisasjonsprøve i oversettelse</span></h2><article class="numberedLegalP" data-numerator="1" id="paragraf-3-nummer-1">(1) Autorisasjonsprøven regnes som fullført når både hjemmeeksamen og skoleeksamen i samme oversettelsesretning er bestått. Oversettelsesretning fra norsk til fremmedspråk omtales som prøve 1 og oversettelsesretning fra fremmedspråk til norsk omtales som prøve 2.</article><article class="numberedLegalP" data-numerator="2" id="paragraf-3-nummer-2">(2) Kandidaten må søke om adgang til autorisasjonsprøven via elektronisk søknadsskjema innen fastsatt og publisert frist.</article><article class="numberedLegalP" data-numerator="3" id="paragraf-3-nummer-3">(3) Kandidaten kan søke om adgang til både prøve 1 (fra norsk til fremmedspråk) og prøve 2 (fra fremmedspråk til norsk), eller til bare én av de to prøvene.</article><article class="numberedLegalP" data-numerator="4" id="paragraf-3-nummer-4">(4) Når kandidaten har fullført og bestått autorisasjonsprøven, utsteder Norges Handelshøyskole bevilling som statsautorisert translatør.</article></article><article class="legalArticle" data-lovdata-URL="LTI/forskrift/2021-06-17-2044/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hjemmeeksamen – Omfang, vurderingsformer og gyldighet</span></h2><article class="numberedLegalP" data-numerator="1" id="paragraf-4-nummer-1">(1) Hjemmeeksamen består av to deler: oversettelse av en allmennspråklig tekst (del 1) og en refleksjonstekst i tilknytning til oversettelsen (del 2). Karakterene som benyttes for hjemmeeksamen, er bestått/ikke bestått. Begge deler av hjemmeeksamen må være bestått før det gis adgang til å gå opp til skriftlig skoleeksamen, se også tredje ledd.</article><article class="numberedLegalP" data-numerator="2" id="paragraf-4-nummer-2">(2) Prøve 1 (fra norsk til fremmedspråk) og prøve 2 (fra fremmedspråk til norsk) vurderes separat. Under prøve 1 (fra norsk til fremmedspråk) kan begge målformene i norsk forekomme.</article><article class="numberedLegalP" data-numerator="3" id="paragraf-4-nummer-3">(3) Bestått hjemmeeksamen har gyldighet frem til og med det første semesteret skoleeksamen gjennomføres. Har kandidaten da gyldig forfall, utvides perioden den tidligere beståtte hjemmeeksamen er gyldig med inntil fire påfølgende semestre.</article></article><article class="legalArticle" data-lovdata-URL="LTI/forskrift/2021-06-17-2044/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skoleeksamen – Omfang og vurderingsformer</span></h2><article class="numberedLegalP" data-numerator="1" id="paragraf-5-nummer-1">(1) Gjennomføring av skoleeksamen forutsetter at hjemmeeksamen er bestått og gyldig, jf. § 4, første og tredje ledd.</article><article class="numberedLegalP" data-numerator="2" id="paragraf-5-nummer-2">(2) Skoleeksamen består av oversettelse av tre fagspråklige tekster: én økonomisk-administrativ, én juridisk, én teknisk. Karakterene som benyttes for skoleeksamen, er bestått/ikke bestått. Bestått resultat forutsetter at alle tre oversettelsene må være bestått.</article><article class="numberedLegalP" data-numerator="3" id="paragraf-5-nummer-3">(3) Prøve 1 (fra norsk til fremmedspråk) og prøve 2 (fra fremmedspråk til norsk) vurderes separat. Under prøve 1 (fra norsk til fremmedspråk) kan begge målformene i norsk forekomme.</article></article><article class="legalArticle" data-lovdata-URL="LTI/forskrift/2021-06-17-2044/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eksamensforsøk – Trekk fra eksamen</span></h2><article class="numberedLegalP" data-numerator="1" id="paragraf-6-nummer-1">(1) En kandidat kan ikke gå opp til samme prøve (prøve 1 eller prøve 2) i samme språk mer enn tre ganger.</article><article class="numberedLegalP" data-numerator="2" id="paragraf-6-nummer-2">(2) En kandidat som ønsker å trekke seg fra autorisasjonsprøven i oversettelse, må gjøre det skriftlig senest tre uker før elektronisk utlevering av hjemmeeksamensoppgaven. Trekk etter denne fristen gjelder som eksamensforsøk.</article></article><article class="legalArticle" data-lovdata-URL="LTI/forskrift/2021-06-17-2044/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fullmakt til å gi utfyllende bestemmelser</span></h2><article class="legalP" id="paragraf-7-ledd-1">Styret for institutt for fagspråk og interkulturell kommunikasjon kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2021-06-17-2044/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-8-nummer-1">(1) Denne forskriften trer i kraft 1. juli 2021.</article><article class="numberedLegalP" data-numerator="2" id="paragraf-8-nummer-2">(2) Fra samme dato oppheves forskrift 12. desember 2019 nr. 1983 om autorisasjonsprøven ved Norges Handelshøyskole for å bli statsautorisert translatør (translatøreksamen).</article></article></main></body></html>