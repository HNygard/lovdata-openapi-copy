<!DOCTYPE html><html lang="no"><head><title>Forskrift om eiendomsregistrering på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-17-3633</dd><dt class="dokid">DokumentID</dt><dd class="dokid">LTI/forskrift/2021-12-17-3633</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="subunit">Etat</dt><dd class="subunit"><ul><li>Planavdelingen</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-12-1405</li><li>forskrift/2004-10-04-1327</li><li>forskrift/2009-02-27-243</li><li>forskrift/2019-07-04-1093</li></ul></dd><dt class="basedOn">Hjemmel</dt><dd class="basedOn"><ul><li>lov/2005-06-17-101/§2</li></ul></dd><dt class="dateOfPublication">Kunngjort</dt><dd class="dateOfPublication">2021-12-17 14:35</dd><dt class="journalNumber">Journalnummer</dt><dd class="journalNumber">2021-2204</dd><dt class="titleShort">Korttittel</dt><dd class="titleShort">Forskrift om eiendomsregistrering på Svalbard</dd><dt class="title">Tittel</dt><dd class="title">Forskrift om eiendomsregistrering på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. desember 2021 med hjemmel i lov 17. juni 2005 nr. 101 om eigedomsregistrering (matrikkellova) § 2 andre ledd. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2021-12-17-3633</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eiendomsregistrering på Svalbard<ul class="tocSubUl"><li>§ 1. Anvendelsen av matrikkellova på Svalbard</li><li>§ 2. Matrikkelenheter</li><li>§ 3. Lokal matrikkelmyndighet</li><li>§ 4. Avtaler om matrikkelføringen</li><li>§ 5. Krav om tillatelse for eiendomstiltak</li><li>§ 6. Merking og måling av grenser</li><li>§ 7. Adresse- og bygningsregistrering</li><li>§ 8. Gebyrer og frister</li><li>§ 9. Unntak fra krav om landmålerbrev</li><li>§ 10. Klageorgan m.m.</li><li>§ 11. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-17-3633" id="dokument"><h1>Forskrift om eiendomsregistrering på Svalbard</h1><article class="legalArticle" data-lovdata-URL="LTI/forskrift/2021-12-17-3633/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsen av matrikkellova på Svalbard</span></h2><article class="legalP" id="paragraf-1-ledd-1">Matrikkellova og forskrifter gitt med hjemmel i matrikkellova gjelder på Svalbard med de tilpasningene som følger av forskriften her.</article><article class="legalP" id="paragraf-1-ledd-2">For sjøområdene gjelder loven og forskriftene ut til en nautisk mil utenfor grunnlinjene.</article></article><article class="legalArticle" data-lovdata-URL="LTI/forskrift/2021-12-17-3633/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Matrikkelenheter</span></h2><article class="legalP" id="paragraf-2-ledd-1">Anleggseiendommer kan bare opprettes innenfor Longyearbyen planområde.</article><article class="legalP" id="paragraf-2-ledd-2">Jordsameier kan ikke opprettes eller registreres på Svalbard.</article></article><article class="legalArticle" data-lovdata-URL="LTI/forskrift/2021-12-17-3633/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Lokal matrikkelmyndighet</span></h2><article class="legalP" id="paragraf-3-ledd-1">Ansvar og myndighet som kommunene har etter matrikkellova, ligger på Svalbard til Sysselmesteren på Svalbard, med unntak for Longyearbyen planområde. Innenfor Longyearbyen planområde ligger ansvaret og myndigheten til Longyearbyen lokalstyre.</article></article><article class="legalArticle" data-lovdata-URL="LTI/forskrift/2021-12-17-3633/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avtaler om matrikkelføringen</span></h2><article class="legalP" id="paragraf-4-ledd-1">Sysselmesteren på Svalbard og Longyearbyen lokalstyre kan etter avtale overlate til hverandre eller sentral matrikkelmyndighet å føre matrikkelen på sine vegne. Matrikkellova § 5a andre ledd tredje punktum gjelder ikke på Svalbard.</article><article class="legalP" id="paragraf-4-ledd-2">Dersom det er tvil om en matrikkelføring faller innenfor myndigheten til Sysselmesteren på Svalbard eller Longyearbyen lokalstyre, eller det oppstår et annet spørsmål om hvem av disse som er rett myndighet etter matrikkellova, avgjør departementet spørsmålet.</article></article><article class="legalArticle" data-lovdata-URL="LTI/forskrift/2021-12-17-3633/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om tillatelse for eiendomstiltak</span></h2><article class="legalP" id="paragraf-5-ledd-1">Kravet etter matrikkellova § 10 første ledd første punktum om tillatelse etter plan- og bygningsloven gjelder på Svalbard bare for Longyearbyen planområde, med de tilpasningene som fremgår av byggeforskrift 15. november 2016 nr. 1329 for Longyearbyen.</article><article class="legalP" id="paragraf-5-ledd-2">Dersom det kreves tillatelse til fradeling etter svalbardmiljøloven, må denne foreligge før ny grunneiendom, ny anleggseiendom eller ny festegrunn kan opprettes i matrikkelen. Kreves det ikke slik tillatelse etter svalbardmiljøloven, skal den som rekvirerer en oppmålingsforretning, eller i andre tilfeller krever matrikkelført endring av en matrikkelenhet, legge ved en egenerklæring om dette. Det skal følge av egenerklæringen eller av meldingen som ligger til grunn for tillatelsen etter svalbardmiljøloven, hvordan matrikkelenheten ønskes utformet. Egenerklæringen, meldingen eller tillatelsen skal inneholde tilstrekkelige opplysninger til at landmåleren kan merke de nye grensene på tilsvarende måte som når det foreligger en tillatelse etter plan- og bygningsloven, jf. matrikkellova § 33 tredje ledd første punktum. Grenseforløpet skal angis på kart.</article><article class="legalP" id="paragraf-5-ledd-3">Dersom det i saker etter andre ledd oppstår forhold som hindrer en ensartet og pålitelig matrikkel, som at det vil dannes matrikkelenheter som på grunn av sin størrelse, form eller plassering er uegnet til utnyttelse som selvstendig eiendom, kan Sysselmesteren på Svalbard avslå å opprette ny grunneiendom eller ny festegrunn eller å endre grenser for grunneiendom eller festegrunn. Sysselmesteren kan i slike saker sette vilkår om at grunneiendommer som skal nyttes under ett, blir sammenføyd, eller at ny festegrunn skal gjelde for et særskilt avgrenset areal.</article></article><article class="legalArticle" data-lovdata-URL="LTI/forskrift/2021-12-17-3633/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Merking og måling av grenser</span></h2><article class="legalP" id="paragraf-6-ledd-1">Grensepunkter skal måles på en måte som oppfyller kravene i gjeldende standarder godkjent av Statens kartverk eller retningslinjer for Svalbard fastsatt av Statens kartverk.</article><article class="legalP" id="paragraf-6-ledd-2">Når det ut fra de stedlige forholdene foreligger særlige grunner, jf. matrikkellova § 10 fjerde ledd bokstav b og c, kan Statens kartverk vedta at en oppmålingsforretning kan utføres uten oppmøte i marka. Søknad om dette fremmes av landmåleren. Det må foreligge samtykke fra rekvirenten.</article></article><article class="legalArticle" data-lovdata-URL="LTI/forskrift/2021-12-17-3633/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Adresse- og bygningsregistrering</span></h2><article class="legalP" id="paragraf-7-ledd-1">Reglene om adresse- og bygningsregistrering gjelder på Svalbard for Longyearbyen planområde. Forslag om skrivemåte til adressenavn og adressetilleggsnavn skal kunngjøres og sendes Norsk polarinstitutt og Sysselmesteren på Svalbard for uttalelse. Skrivemåten skal følge retningslinjene for polare stedsnavn. Avgjørelser om skrivemåten kan påklages til Klima- og miljødepartementet av Norsk polarinstitutt, Sysselmesteren på Svalbard og lokale organisasjoner med særlig tilknytning til adressenavnet.</article><article class="legalP" id="paragraf-7-ledd-2">Adgangen til å tildele adressetilleggsnavn til gårdsbruk, jf. matrikkelforskriften § 54 første ledd, gjelder ikke på Svalbard.</article><article class="legalP" id="paragraf-7-ledd-3">Matrikkeladresser, jf. matrikkelforskriften § 55, anvendes ikke på Svalbard.</article></article><article class="legalArticle" data-lovdata-URL="LTI/forskrift/2021-12-17-3633/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gebyrer og frister</span></h2><article class="legalP" id="paragraf-8-ledd-1">Sysselmesteren på Svalbard kan ta gebyr for oppmålingsforretning, matrikkelføring, utarbeidelse av matrikkelbrev og annet arbeid etter matrikkellova uten hensyn til bestemmelsene i matrikkellova § 32 første ledd. Gebyret kan i sum ikke være større enn kostnadene Sysselmesteren har med arbeidet.</article><article class="legalP" id="paragraf-8-ledd-2">Longyearbyen lokalstyre kan ta gebyr for arbeid etter matrikkellova etter regulativ fastsatt av lokalstyret selv, jf. matrikkellova § 32 første ledd.</article><article class="legalP" id="paragraf-8-ledd-3">Frister i saker som krever oppmålingsforretning, jf. matrikkelforskriften § 18 første ledd, regnes fra det tidspunktet forretningen blir varslet. Det er ikke anledning til å fastsette ytterligere regler om forlenget frist i lokal forskrift etter matrikkelforskriften § 18 tredje ledd tredje punktum.</article></article><article class="legalArticle" data-lovdata-URL="LTI/forskrift/2021-12-17-3633/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak fra krav om landmålerbrev</span></h2><article class="legalP" id="paragraf-9-ledd-1">Longyearbyen lokalstyre kan peke ut en landmåler uten gyldig landmålerbrev til å bestyre oppmålingsforretninger innenfor Longyearbyen planområde uten hensyn til kravet i matrikkellova § 35 andre ledd andre punktum. Sysselmesteren på Svalbard kan tilsvarende peke ut en landmåler uten gyldig landmålerbrev til å bestyre oppmålingsforretninger andre steder på Svalbard.</article></article><article class="legalArticle" data-lovdata-URL="LTI/forskrift/2021-12-17-3633/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageorgan m.m.</span></h2><article class="legalP" id="paragraf-10-ledd-1">Departementet kan bestemme at en oppmålingsforretning som ikke er fullført eller matrikkelført innen den oppgitte fristen, skal fullføres og matrikkelføres for vedkommende matrikkelmyndighets regning. Matrikkellova § 35 fjerde ledd gjelder ikke på Svalbard.</article><article class="legalP" id="paragraf-10-ledd-2">Departementet er klageorgan når Sysselmesteren på Svalbard og Longyearbyen lokalstyre treffer enkeltvedtak etter matrikkellova og andre avgjørelser som kan påklages etter matrikkellova § 46. Kartverkets avgjørelse etter § 6 andre ledd, kan påklages til departementet.</article><article class="legalP" id="paragraf-10-ledd-3">Departementet avgjør tvister om gjennomføring av oppmålingsarbeid eller fjerning av merker eller signal. Avgjørelsen kan ikke påklages. Matrikkellova § 47 gjelder ikke på Svalbard.</article><article class="legalP" id="paragraf-10-ledd-4">Departementet kan pålegge Sysselmesteren på Svalbard og Longyearbyen lokalstyre å tildele veiadresser når det anses nødvendig.</article></article><article class="legalArticle" data-lovdata-URL="LTI/forskrift/2021-12-17-3633/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-11-ledd-1">Forskriften trer i kraft 1. januar 2022.</article><article class="legalP" id="paragraf-11-ledd-2">Fra samme tidspunkt oppheves følgende forskrifter:<ul class="defaultList"><li data-li-identifier="1." data-name="1."><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">forskrift 12. desember 2001 nr. 1405 om delegering av myndighet til Longyearbyen lokalstyre etter lov om Svalbard § 25 første ledd</article></article></li><li data-li-identifier="2." data-name="2."><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">forskrift 4. oktober 2004 nr. 1327 om delegering av myndighet til Longyearbyen lokalstyre etter lov om Svalbard § 25 andre ledd</article></article></li><li data-li-identifier="3." data-name="3."><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">forskrift 27. februar 2009 nr. 243 om bruk av lov 17. juni 2005 nr. 101 om eigedomsregistrering (matrikkellova) på Svalbard</article></article></li><li data-li-identifier="4." data-name="4."><article class="listArticle" id="paragraf-11-ledd-2-punkt-4"><article class="legalP" id="paragraf-11-ledd-2-punkt-4-ledd-1">forskrift 4. juli 2019 nr. 1093 Delegering av myndighet til Sysselmannen etter lov om Svalbard § 25 andre ledd.</article></article></li></ul></article><article class="legalP" id="paragraf-11-ledd-3">Saker som er påbegynt etter Svalbardloven § 25 og forskrift gitt i medhold av paragrafen, skal behandles ferdig etter de samme reglene og avsluttes senest ett år etter at forskriften her trer i kraft. Dersom saken ikke er avsluttet innen fristen, skal den avsluttes etter reglene i forskriften her.</article><article class="legalP" id="paragraf-11-ledd-4">Gebyr som er fastsatt med hjemmel i Svalbardloven § 25, kan kreves for behandling av saker etter forskriften her inntil ett år etter at forskriften har trådt i kraft.</article></article></main></body></html>