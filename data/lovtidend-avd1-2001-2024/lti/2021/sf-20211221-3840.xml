<!DOCTYPE html><html lang="no"><head><title>Forskrift om energi- og miljøkrav ved offentlig anskaffelse av kjøretøy til veitransport</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-21-3840</dd><dt class="dokid">DokumentID</dt><dd class="dokid">LTI/forskrift/2021-12-21-3840</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Bane- og planavdelingen</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2017-12-11-1995</li></ul></dd><dt class="basedOn">Hjemmel</dt><dd class="basedOn"><ul><li>lov/2016-06-17-73/§16</li><li>lov/2002-06-21-45/§11a</li></ul></dd><dt class="dateOfPublication">Kunngjort</dt><dd class="dateOfPublication">2021-12-23 11:30</dd><dt class="journalNumber">Journalnummer</dt><dd class="journalNumber">2021-2365</dd><dt class="titleShort">Korttittel</dt><dd class="titleShort">Forskrift om energi- og miljøkrav ved offentlig anskaffelse av kjøretøy til veitransport</dd><dt class="title">Tittel</dt><dd class="title">Forskrift om energi- og miljøkrav ved offentlig anskaffelse av kjøretøy til veitransport</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 21. desember 2021 med hjemmel i lov 17. juni 2016 nr. 73 om offentlige anskaffelser (anskaffelsesloven) § 16 fjerde ledd og lov 21. juni 2002 nr. 45 om yrkestransport med motorvogn og fartøy (yrkestransportlova) § 11a. <br /> <strong>EØS-henvisninger:</strong> EØS-avtalen vedlegg XX nr. 21av (direktiv 2009/33/EF).</dd><dt class="refid">RefID</dt><dd class="refid">forskrift/2021-12-21-3840</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om energi- og miljøkrav ved offentlig anskaffelse av kjøretøy til veitransport<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Terskelverdier</li><li>§ 4. Miljøkrav</li><li>§ 5. Unntak fra miljøkrav</li><li>§ 6. Dispensasjon</li><li>§ 7. Overgangsbestemmelse</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-21-3840" id="dokument"><h1>Forskrift om energi- og miljøkrav ved offentlig anskaffelse av kjøretøy til veitransport</h1><article class="legalArticle" data-lovdata-URL="LTI/forskrift/2021-12-21-3840/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å fremme markedet for renere og mer energieffektive kjøretøy til veitransport.</article></article><article class="legalArticle" data-lovdata-URL="LTI/forskrift/2021-12-21-3840/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder kontrakter for alle anskaffelser av kjøretøy til veitransport som foretas av:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">oppdragsgiver som er omfattet av forskrift 12. august 2016 nr. 974 om offentlige anskaffelser (anskaffelsesforskriften) og forskrift 12. august 2016 nr. 975 om innkjøpsregler i forsyningssektorene (forsyningsforskriften)</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">operatør med løyve for persontransport etter lov 21. juni 2002 nr. 45 om yrkestransport med motorvogn og fartøy (yrkestransportlova), eller med løyvefritak etter samme lov, som skal oppfylle offentlig tjenesteplikt i henhold til forskrift 17. desember 2010 nr. 1673 m gjennomføring i norsk rett av EØS-avtalen vedlegg XIII nr. 4a (forordning (EF) nr. 1370/2007) om offentlig persontransport med jernbane og på vei og om oppheving av rådsforordning (EØF) nr. 1191/69 og nr. 1107/70</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">underleverandør til operatør nevnt i bokstav b.</article></article></li></ul></article><article class="legalP" id="paragraf-2-ledd-2">Forskriften gjelder ikke kontrakter ved anskaffelse av:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">kjøretøy som er produsert og konstruert for bruk hovedsakelig på byggeplasser, steinbrudd, havneanlegg og flyplasser</article></article></li><li data-li-identifier="b." data-name="b."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">kjøretøy som er produsert og konstruert for bruk av Forsvaret, Sivilforsvaret, tolletaten, brannvesen og politi</article></article></li><li data-li-identifier="c." data-name="c."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">mobile maskiner</article></article></li><li data-li-identifier="d." data-name="d."><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">NAVs anskaffelser av spesialtilpassede biler til personer med nedsatt funksjonsevne</article></article></li><li data-li-identifier="e." data-name="e."><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">spesialkjøretøy i gruppe M<sub>1</sub> jf. forskrift 5. juli 2012 nr. 817 om godkjenning av bil og tilhenger til bil, slik de er angitt i direktiv 2007/46/EF vedlegg XI.</article></article></li></ul></article></article><article class="legalArticle" data-lovdata-URL="LTI/forskrift/2021-12-21-3840/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Terskelverdier</span></h2><article class="legalP" id="paragraf-3-ledd-1">For oppdragsgiver som er omfattet av anskaffelsesforskriften gjelder denne forskriften kontrakter med en anslått verdi lik eller over 1,3 mill. kr (ekskl. mva.).</article><article class="legalP" id="paragraf-3-ledd-2">For anskaffelser som gjennomføres etter forsyningsforskriften gjelder forskriften for kontrakter med en anslått verdi lik eller over 4,1 mill. kr (ekskl. mva.).</article><article class="legalP" id="paragraf-3-ledd-3">For operatører og underleverandør som nevnt i § 2 første ledd bokstav b og c gjelder forskriften for kontrakter ved anskaffelse av kjøretøy til en verdi lik eller over 2,05 mill. kr (ekskl. mva.).</article><article class="legalP" id="paragraf-3-ledd-4">Nærings- og fiskeridepartementet kan endre terskelverdiene i forskriften.</article></article><article class="legalArticle" data-lovdata-URL="LTI/forskrift/2021-12-21-3840/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Miljøkrav</span></h2><article class="legalP" id="paragraf-4-ledd-1">Oppdragsgivere, operatører og underleverandører som nevnt i § 2 skal ved anskaffelse av kjøretøy som minimum stille følgende miljøkrav:<ul class="defaultList"><li data-li-identifier="1" data-name="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Personbil (M1): 0 g CO<sub>2</sub>/km</article></article></li><li data-li-identifier="2" data-name="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Lett varebil (N1-I og N1-II): 125 g CO<sub>2</sub>/km og Euro 6<br />Lett varebil (N1-I og N1-II): 0 g CO<sub>2</sub>/km fra 1. januar 2023</article></article></li><li data-li-identifier="3" data-name="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Tung varebil: Euro 6 og mindre enn 210 g CO<sub>2</sub>/km</article></article></li><li data-li-identifier="4" data-name="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Bybusser (M2+M3): Euro VI<br />Bybusser (M2+M3): 0 g CO<sub>2</sub>/km fra 1. januar 2025</article></article></li><li data-li-identifier="5" data-name="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Øvrige busser (M2+M3): Euro VI</article></article></li><li data-li-identifier="6" data-name="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">Lastebil: Euro VI.</article></article></li></ul></article></article><article class="legalArticle" data-lovdata-URL="LTI/forskrift/2021-12-21-3840/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra miljøkrav</span></h2><article class="legalP" id="paragraf-5-ledd-1">Oppdragsgiveren er unntatt fra miljøkrav etter § 4 dersom:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">primærbehovet for anskaffelsen ikke kan dekkes ved kjøretøy som definert i første ledd,</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">tilstrekkelig ladeinfrastruktur ikke er tilgjengelig, eller</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">bybusser bruker biogass.</article></article></li></ul></article><article class="legalP" id="paragraf-5-ledd-2">Personbiler som anskaffes skal likevel ha et CO<sub>2</sub>-utslipp lavere enn 85 g/km og varebiler et lavere CO<sub>2</sub>-utslipp enn 210 g/km.</article></article><article class="legalArticle" data-lovdata-URL="LTI/forskrift/2021-12-21-3840/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Statens vegvesen kan, etter søknad, gi dispensasjon fra kravene i § 4 når særlige grunner taler for det.</article><article class="legalP" id="paragraf-6-ledd-2">Statens vegvesen kan sette vilkår til dispensasjonen.</article></article><article class="legalArticle" data-lovdata-URL="LTI/forskrift/2021-12-21-3840/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmelse</span></h2><article class="legalP" id="paragraf-7-ledd-1">Forskriften gjelder for anskaffelser som kunngjøres etter forskriftens ikrafttredelse.</article></article><article class="legalArticle" data-lovdata-URL="LTI/forskrift/2021-12-21-3840/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2022.</article><article class="legalP" id="paragraf-8-ledd-2">Fra samme dato oppheves forskrift 11. desember 2017 nr. 1995 om energi- og miljøkrav ved anskaffelse av kjøretøy til veitransport.</article></article></main></body></html>