<!DOCTYPE html><html lang="no"><head><title>Forskrift om fangst av fisk som skal holdes levende, samt restitusjon og mellomlagring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-23-3891</dd><dt class="dokid">DokumentID</dt><dd class="dokid">LTI/forskrift/2021-12-23-3891</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="subunit">Etat</dt><dd class="subunit"><ul><li>Fiskeriavdelingen</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="basedOn">Hjemmel</dt><dd class="basedOn"><ul><li>lov/2003-12-19-124</li><li>forskrift/2003-12-19-1790</li><li>lov/2009-06-19-97/§11</li></ul></dd><dt class="dateOfPublication">Kunngjort</dt><dd class="dateOfPublication">2021-12-27 15:20</dd><dt class="journalNumber">Journalnummer</dt><dd class="journalNumber">2021-2390</dd><dt class="titleShort">Korttittel</dt><dd class="titleShort">Forskrift om fangst av fisk som skal holdes levende, samt restitusjon og mellomlagring</dd><dt class="title">Tittel</dt><dd class="title">Forskrift om fangst av fisk som skal holdes levende, samt restitusjon og mellomlagring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 23. desember med hjemmel i lov 19. desember 2003 nr. 124 om matproduksjon og mattrygghet mv. (matloven), jf. delegeringsvedtak 19. desember 2003 nr. 1790 og lov 19. juni 2009 nr. 97 om dyrevelferd § 11.</dd><dt class="refid">RefID</dt><dd class="refid">forskrift/2021-12-23-3891</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fangst av fisk som skal holdes levende, samt restitusjon og mellomlagring<ul class="tocSubUl"><li>§ 1. Virkeområde</li><li>§ 2. Generelt om fangst av fisk som skal holdes levende</li><li>§ 3. Fiske med snurrevad</li><li>§ 4. Fiskedybde</li><li>§ 5. Krav om sortering</li><li>§ 6. Krav til fangstredskap og bruk av pumper</li><li>§ 7. Krav ved bruk av håv</li><li>§ 8. Transport</li><li>§ 9. Plassering av restitusjons- og mellomlagringsmerder</li><li>§ 10. Krav til restitusjonsmerd og bruk av det</li><li>§ 11. Krav til mellomlagringsmerd og bruk av det</li><li>§ 12. Helsekontroll</li><li>§ 13. Tilsyn</li><li>§ 14. Straff</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-23-3891" id="dokument"><h1>Forskrift om fangst av fisk som skal holdes levende, samt restitusjon og mellomlagring</h1><article class="legalArticle" data-lovdata-URL="LTI/forskrift/2021-12-23-3891/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder fiske i sjøen, transport og lagring av fisk som skal holdes levende.</article><article class="legalP" id="paragraf-1-ledd-2">Forskriften gjelder ikke anadrome laksefisk, skalldyr og bløtdyr.</article><article class="legalP" id="paragraf-1-ledd-3">Bestemmelsene i § 5, § 9, § 10, § 11 og § 12 gjelder ikke for fiske, transport og lagring av sei, makrell, sild, brisling og ål. Bestemmelsene i § 3, § 9, § 10, § 11 bokstav d, e og f og § 12 gjelder ikke for fiske, transport og lagring av rensefisk.</article></article><article class="legalArticle" data-lovdata-URL="LTI/forskrift/2021-12-23-3891/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelt om fangst av fisk som skal holdes levende</span></h2><article class="legalP" id="paragraf-2-ledd-1">Virksomheten skal drives forsvarlig ut i fra hensynet til fiskevelferd. Tiden fisken holdes utenfor vann eller trenges skal være så kort som mulig. Fisken skal håndteres skånsomt når den fanges, transporteres, oppbevares og håndteres ellers. Fisken skal ikke utsettes for større påkjenninger enn at største delen av fangsten er restituert og svømmer pelagisk etter tre døgn.</article><article class="legalP" id="paragraf-2-ledd-2">Før fisket tar til skal alle om bord ha fått nødvendig opplæring om den aktuelle fangstmetoden. Opplæringen skal også gi kunnskap om hvordan man driver fisket forsvarlig ut i fra hensynet til fiskevelferd.</article></article><article class="legalArticle" data-lovdata-URL="LTI/forskrift/2021-12-23-3891/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fiske med snurrevad</span></h2><article class="legalP" id="paragraf-3-ledd-1">Ved fiske med snurrevad skal det benyttes pose med knuteløst lin eller annet egnet materiale og fleksible sidepaneler.</article><article class="legalP" id="paragraf-3-ledd-2">Mengden fisk som tas opp i hvert kast skal være forsvarlig ut fra hensynet til fiskevelferd.</article><article class="legalP" id="paragraf-3-ledd-3">Ved fiske med snurrevad skal det under ombordtaking av fangsten benyttes vannfylt pose eller annet tilsvarende skånsomt utstyr. Dersom slik pose er montert i redskapet under fisket skal den være åpen i enden og avstengt fra selve fiskeposen slik at den ikke kan påvirke redskapets seleksjonsegenskaper.</article></article><article class="legalArticle" data-lovdata-URL="LTI/forskrift/2021-12-23-3891/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fiskedybde</span></h2><article class="legalP" id="paragraf-4-ledd-1">Fisken skal tas opp fra dyp som medfører minst mulig skade og belastninger ellers på fisken. Det skal tas særskilt hensyn til at trykkendringene som oppstår under opptak ikke skal medføre varige skader.</article></article><article class="legalArticle" data-lovdata-URL="LTI/forskrift/2021-12-23-3891/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om sortering</span></h2><article class="legalP" id="paragraf-5-ledd-1">Før fisken overføres til føringsrom og før overføring til restitusjonsmerd eller annen installasjon skal den sorteres. Fisk skal sorteres ut dersom den er påført skader av en slik karakter eller er i en slik allmenntilstand at fisken antas ikke å ville overleve, eller vil være betydelig svekket frem mot restitusjon.</article><article class="legalP" id="paragraf-5-ledd-2">Fisk som er sortert ut skal umiddelbart avlives ved bløgging.</article><article class="legalP" id="paragraf-5-ledd-3">Ved tvil om skadeomfanget eller allmenntilstanden er av en slik karakter som nevnt i første ledd, skal fisken sorteres ut og avlives.</article></article><article class="legalArticle" data-lovdata-URL="LTI/forskrift/2021-12-23-3891/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til fangstredskap og bruk av pumper</span></h2><article class="legalP" id="paragraf-6-ledd-1">Fangstredskaper skal være egnet ut fra hensynet til fiskevelferd. Ved bruk av krokredskap skal fangsten sorteres i henhold til § 5.</article><article class="legalP" id="paragraf-6-ledd-2">Ved bruk av vakuumpumpe ved ombordtaking eller landing av fisk som skal holdes levende, skal trykket ikke være høyere enn det som er forsvarlig slik at fisken ikke påføres unødige skader. Pumper/røranordninger etter hevertprinsippet med stort volum/lavt trykk kan benyttes.</article></article><article class="legalArticle" data-lovdata-URL="LTI/forskrift/2021-12-23-3891/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav ved bruk av håv</span></h2><article class="legalP" id="paragraf-7-ledd-1">Maskestørrelse og overflate av håv skal være utformet slik at fisken ikke påføres skader under håving fra føringsrom. Det skal ikke håves mer fisk per gang enn det som er forsvarlig i forhold til overlevelse og risiko for skader.</article></article><article class="legalArticle" data-lovdata-URL="LTI/forskrift/2021-12-23-3891/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Transport</span></h2><article class="legalP" id="paragraf-8-ledd-1">Transporten skal skje på en måte som effektivt sikrer fiskens helse og velferd, herunder skal det tas hensyn til fisketetthet i føringsrommet og fiskens behov for friskt og rent sjøvann.</article><article class="legalP" id="paragraf-8-ledd-2">Fisken skal transporteres til bestemmelsesstedet så raskt som mulig.</article></article><article class="legalArticle" data-lovdata-URL="LTI/forskrift/2021-12-23-3891/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Plassering av restitusjons- og mellomlagringsmerder</span></h2><article class="legalP" id="paragraf-9-ledd-1">Merder for restitusjon og mellomlagring skal plasseres minst 2,5 kilometer fra akvakulturanlegg.</article><article class="legalP" id="paragraf-9-ledd-2">Mattilsynet kan i særlige tilfeller dispensere fra avstandskravet nevnt i første ledd.</article></article><article class="legalArticle" data-lovdata-URL="LTI/forskrift/2021-12-23-3891/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til restitusjonsmerd og bruk av det</span></h2><article class="legalP" id="paragraf-10-ledd-1">Fisk som er fanget levende og transportert om bord skal ved første gangs utsett i merd settes ut i en restitusjonsmerd.</article><article class="legalP" id="paragraf-10-ledd-2">Krav til utforming av og hold av fisk i restitusjonsmerd:<ul class="defaultList"><li data-li-identifier="a." data-name="a."><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">bunnen skal være flat og stram og av en slik størrelse at fisken umiddelbart etter utsett har mulighet til å legge seg på bunnen,</article></article></li><li data-li-identifier="b." data-name="b."><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">det skal være god vannkvalitet og egnede lysforhold,</article></article></li><li data-li-identifier="c." data-name="c."><article class="listArticle" id="paragraf-10-ledd-2-punkt-3"><article class="legalP" id="paragraf-10-ledd-2-punkt-3-ledd-1">fisk i restitusjonsmerd skal ha daglig tilsyn,</article></article></li><li data-li-identifier="d." data-name="d."><article class="listArticle" id="paragraf-10-ledd-2-punkt-4"><article class="legalP" id="paragraf-10-ledd-2-punkt-4-ledd-1">utformingen av restitusjonsmerden skal være slik at man lett skal kunne inspisere fisken, og</article></article></li><li data-li-identifier="e." data-name="e."><article class="listArticle" id="paragraf-10-ledd-2-punkt-5"><article class="legalP" id="paragraf-10-ledd-2-punkt-5-ledd-1">skadet eller død fisk skal plukkes ut og om nødvendig avlives med bløgging.</article></article></li></ul></article><article class="legalP" id="paragraf-10-ledd-3">Fisken skal holdes i restitusjonsmerd inntil man er sikker på at fisken svømmer pelagisk og reagerer på ytre stimuli.</article></article><article class="legalArticle" data-lovdata-URL="LTI/forskrift/2021-12-23-3891/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til mellomlagringsmerd og bruk av det</span></h2><article class="legalP" id="paragraf-11-ledd-1">Krav til hold av fisk i mellomlagringsmerd:<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">fiskens adferdsmessige og fysiologiske behov skal ivaretas</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">syk, skadet eller død fisk skal tas ut og om nødvendig avlives med bløgging</article></article></li><li data-li-identifier="c." data-name="c."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">fisken skal ha regelmessig tilsyn</article></article></li><li data-li-identifier="d." data-name="d."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">fisken skal tilbys fôr daglig når det har gått maksimum fire uker etter restitusjon</article></article></li><li data-li-identifier="e." data-name="e."><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">før fôring tar til bør fisken i samme merd være av likeartet størrelse</article></article></li><li data-li-identifier="f." data-name="f."><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">fisk kan holdes i mellomlagringsmerd i inntil 12 uker før den må slaktes eller overføres til akvakulturanlegg.</article></article></li></ul></article><article class="legalP" id="paragraf-11-ledd-2">Ved oppstart av fôring skal melding sendes til Mattilsynet og Statsforvalteren.</article><article class="legalP" id="paragraf-11-ledd-3">Fiskeridirektoratet kan dispensere fra første ledd bokstav f til å mellomlagre torsk inntil 20 uker på visse vilkår.</article></article><article class="legalArticle" data-lovdata-URL="LTI/forskrift/2021-12-23-3891/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Helsekontroll</span></h2><article class="legalP" id="paragraf-12-ledd-1">Ved forøket dødelighet eller mistanke om smittsom eller ikke-smittsom sykdom i forbindelse med restitusjon og mellomlagring skal veterinær eller fiskehelsebiolog varsles umiddelbart og helsekontroll gjennomføres for å avklare årsaksforhold. Forekomster av smittsom eller ikke-smittsom sykdom skal registreres.</article><article class="legalP" id="paragraf-12-ledd-2">Det skal gjennomføres minst en helsekontroll av fisk under restitusjon og mellomlagring før fisken leveres til akvakulturanlegg.</article></article><article class="legalArticle" data-lovdata-URL="LTI/forskrift/2021-12-23-3891/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn</span></h2><article class="legalP" id="paragraf-13-ledd-1">Mattilsynet kan i forbindelse med tilsyn kreve fremlagt dokumentasjon.</article></article><article class="legalArticle" data-lovdata-URL="LTI/forskrift/2021-12-23-3891/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" id="paragraf-14-ledd-1">Den som forsettlig eller uaktsomt overtrer bestemmelser gitt i eller i medhold av forskriften, straffes i henhold til lov 19. desember 2003 nr. 124 om matproduksjon og mattrygghet mv. § 28 og lov 19. juni 2009 nr. 97 om dyrevelferd § 37. På samme måte straffes forsøk og medvirkning.</article></article><article class="legalArticle" data-lovdata-URL="LTI/forskrift/2021-12-23-3891/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. januar 2022.</article></article></main></body></html>