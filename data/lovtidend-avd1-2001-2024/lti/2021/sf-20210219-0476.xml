<!DOCTYPE html><html lang="no"><head><title>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-02-19-476</dd><dt class="dokid">DokumentID</dt><dd class="dokid">LTI/forskrift/2021-02-19-476</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmiljø- og sikkerhetsavdelingen</li></ul></dd><dt class="dateInForce">I kraft fra</dt><dd class="dateInForce">2021-02-22</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-27-470</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-3</li><li>lov/1967-02-10/§27a</li></ul></dd><dt class="dateOfPublication">Kunngjort</dt><dd class="dateOfPublication">2021-02-19 15:05</dd><dt class="journalNumber">Journalnummer</dt><dd class="journalNumber">2021-0244</dd><dt class="titleShort">Korttittel</dt><dd class="titleShort">Endr. i covid-19-forskriften</dd><dt class="title">Tittel</dt><dd class="title">Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. februar 2021 med hjemmel i lov 5. august 1994 nr. 55 om vern mot smittsomme sykdommer § 4-3 første, andre og tredje ledd og lov 10. februar 1967 om behandlingsmåten i forvaltningssaker (forvaltningsloven) § 27a. Fremmet av Arbeids- og sosialdepartementet.</dd><dt class="refid">RefID</dt><dd class="refid">forskrift/2021-02-19-476</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)<ul class="tocSubUl"><li>I<ul class="tocSubUl"><li>§ 5. Krav til de som skal være i innreisekarantene</li><li>§ 5d. Oppholdssted arbeids- og oppdragsgiver sørger for</li><li>§ 8a. Godkjenning av innkvartering</li><li>§ 8b. Vilkår for godkjenning</li><li>§ 8c. Vedtak om godkjenning</li><li>§ 8d. Register over godkjente innkvarteringer</li><li>§ 8e. Gebyr for saksbehandling</li><li>§ 25. Endringer og forlengelse av forskriften</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-02-19-476" id="dokument"><h1>Forskrift om endring i forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2021-02-19-476/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften) gjøres følgende endringer:</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Krav til de som skal være i innreisekarantene</span></span><article class="legalP" id="kapittel-1-foreslåttparagraf-1-ledd-1">Personer i innreisekarantene skal oppholde seg på karantenehotell i karantenetiden.</article><article class="legalP" id="kapittel-1-foreslåttparagraf-1-ledd-2">Plikten til å oppholde seg på karantenehotell gjelder ikke for personer som oppfyller vilkårene i § 4d og som:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">ved innreisen kan dokumentere at de er bosatt eller har fast bopel i Norge, og som oppholder seg i boligen eller på annet egnet oppholdssted</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">ved innreisen kan dokumentere at de er gift med eller har felles barn med en person som har fast bopel i Norge, og skal ha innreisekarantene i boligen til ektefellen eller den andre forelderen. Unntaket gjelder også for mindreårige barn til personer nevnt i første punktum</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">kommer til Norge for å utføre arbeid eller oppdrag og som ved innreisen kan dokumentere at arbeids- eller oppdragsgiver sørger for et egnet oppholdssted som er godkjent av Arbeidstilsynet etter kapittel 2A, hvor det er mulig å unngå nærkontakt med andre, med enerom med TV og internett, eget bad, og eget kjøkken eller matservering.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-2-punkt-4"><article class="legalP" id="kapittel-1-foreslåttparagraf-1-ledd-2-punkt-4-ledd-1">har et annet formål med oppholdet enn arbeid eller oppdrag, og har et egnet oppholdssted der det er mulig å unngå nærkontakt med andre, med enerom, eget bad, og eget kjøkken eller matservering, og ved innreisen kan fremlegge bekreftelse på at oppholdsstedet oppfyller vilkårene fra den som stiller oppholdsstedet til disposisjon</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-2-punkt-5"><article class="legalP" id="kapittel-1-foreslåttparagraf-1-ledd-2-punkt-5-ledd-1">søker asyl eller er overføringsflyktning</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-2-punkt-6"><article class="legalP" id="kapittel-1-foreslåttparagraf-1-ledd-2-punkt-6-ledd-1">kan dokumentere at de er unntatt etter § 6b sjette ledd, § 6h andre ledd eller § 6i.</article></article></li></ul></article><article class="legalP" id="kapittel-1-foreslåttparagraf-1-ledd-3">Personer i samme husstand som reiser sammen til Norge, kan være i innreisekarantene på samme oppholdssted etter andre ledd bokstav c og d og uten krav om enerom.</article><article class="legalP" id="kapittel-1-foreslåttparagraf-1-ledd-4">Personer i innreisekarantene kan bare oppholde seg utenfor oppholdsstedet hvis de kan unngå nærkontakt med andre enn dem de bor sammen med. De som er i karantene, kan ikke være på en arbeidsplass der også andre oppholder seg, på skole eller i barnehage. Det er ikke tillatt å bruke offentlig transport.</article><article class="legalP" id="kapittel-1-foreslåttparagraf-1-ledd-5">Personer i innreisekarantene kan likevel bruke offentlig transport fra flyplassen, havnen eller lignende ankomststed til karantenestedet. De som forlater Norge i karantenetiden, kan benytte offentlig transport under utreisen. De som er over 12 år, skal bruke munnbind.</article><article class="legalP" id="kapittel-1-foreslåttparagraf-1-ledd-6">Kommunen skal tilby personer som oppholder seg på karantenehotell, muligheten til å teste seg for SARS-CoV-2 i karantenetiden.</article><article class="legalP" id="kapittel-1-foreslåttparagraf-1-ledd-7">Personer som utvikler akutt luftveisinfeksjon med feber, hoste eller tung pust i karantenetiden, skal kontakte helse- og omsorgstjenesten for å testes. Selv om testen er negativ, skal de fortsatt være i karantene resten av karantenetiden</article></article> <article class="defaultP" margin-top="true">Ny § 5d skal lyde:</article><article class="futureLegalArticle" data-name="§5d" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5d</span>. <span class="legalArticleTitle">Oppholdssted arbeids- og oppdragsgiver sørger for</span></span><article class="legalP" id="kapittel-1-foreslåttparagraf-2-ledd-1">Arbeids- eller oppdragsgivere som tilbyr sine arbeids- eller oppdragstakere et oppholdssted under karantene, skal sørge for at oppholdsstedet er godkjent av Arbeidstilsynet etter kapittel 2A og tilfredsstiller kravene i § 8b første ledd. På oppholdsstedet skal det være mulig for arbeids- eller oppdragstakeren å unngå nærkontakt med andre, og personer i karantene skal ha enerom med TV og internett, eget bad, og eget kjøkken eller matservering.</article></article> <article class="defaultP" margin-top="true">Nytt kapittel 2A skal lyde:</article><span class="futuretitle" id="kapittel-1-foreslåttittel-1">Kapittel 2A. Forhåndsgodkjenning av innkvartering som arbeids- eller oppdragsgiver stiller til rådighet for gjennomføring av innreisekarantene</span><article class="futureLegalArticle" data-name="§8a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 8a</span>. <span class="legalArticleTitle">Godkjenning av innkvartering</span></span><article class="legalP" id="kapittel-1-foreslåttparagraf-3-ledd-1">Innkvartering som skal benyttes til gjennomføring av innreisekarantene etter § 5 andre ledd bokstav c, skal på forhånd være godkjent av Arbeidstilsynet.</article></article><article class="futureLegalArticle" data-name="§8b" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8b</span>. <span class="legalArticleTitle">Vilkår for godkjenning</span></span><article class="legalP" id="kapittel-1-foreslåttparagraf-4-ledd-1">Arbeids- eller oppdragsgiver som skal sørge for innkvartering som nevnt i § 5 andre ledd bokstav c, skal sende søknad om godkjenning på fastsatt skjema til Arbeidstilsynet. I søknaden skal det fremlegges dokumentasjon på at lokalene gjør det mulig å unngå nærkontakt med andre, og har enerom med TV og internett, eget bad og eget kjøkken eller matservering. Hvilken dokumentasjon og opplysninger for øvrig som kreves, fastsettes av Arbeidstilsynet i søknadsskjemaet.</article><article class="legalP" id="kapittel-1-foreslåttparagraf-4-ledd-2">Søknaden skal forelegges tillitsvalgte ved virksomheten, og tillitsvalgtes uttalelse skal vedlegges søknaden.</article><article class="legalP" id="kapittel-1-foreslåttparagraf-4-ledd-3">Arbeidstilsynet kan som ledd i søknadsbehandlingen etter første ledd, gjennomføre befaring i lokalene det søkes godkjenning for. Arbeidstilsynet kan be kommunen om bistand til slik befaring.</article><article class="legalP" id="kapittel-1-foreslåttparagraf-4-ledd-4">Arbeidstilsynet skal, så langt det er mulig og hensiktsmessig, se hen til de til enhver tid gjeldende innreiserestriksjoner, og for øvrig ta samfunnsmessige hensyn, i sin prioritering av søknader som behandles.</article></article><article class="futureLegalArticle" data-name="§8c" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 8c</span>. <span class="legalArticleTitle">Vedtak om godkjenning</span></span><article class="legalP" id="kapittel-1-foreslåttparagraf-5-ledd-1">Arbeidstilsynet treffer vedtak om godkjenning av innkvartering etter dette kapittel.</article><article class="legalP" id="kapittel-1-foreslåttparagraf-5-ledd-2">Arbeidstilsynet kan i forbindelse med slik godkjenning fastsette nærmere bestemte vilkår som anses nødvendig for å oppfylle kravet om at nærkontakt med andre skal unngås, for eksempel om bruk av fellesarealer eller krav til matservering. Det kan også settes en tidsbegrensning for godkjenningen. Innkvarteringen skal godkjennes for et bestemt antall personer.</article><article class="legalP" id="kapittel-1-foreslåttparagraf-5-ledd-3">Dersom vilkårene for godkjenning ikke lenger er oppfylt, kan Arbeidstilsynet trekke tilbake godkjenningen. Godkjenning kan også trekkes tilbake dersom karantene ikke gjennomføres på en forsvarlig måte.</article><article class="legalP" id="kapittel-1-foreslåttparagraf-5-ledd-4">Vedtak om godkjenning og tilbakekall av godkjenning er enkeltvedtak, jf. forvaltningsloven § 2 første ledd bokstav b. Direktoratet for arbeidstilsynet er klageorgan for slike vedtak.</article></article><article class="futureLegalArticle" data-name="§8d" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8d</span>. <span class="legalArticleTitle">Register over godkjente innkvarteringer</span></span><article class="legalP" id="kapittel-1-foreslåttparagraf-6-ledd-1">Arbeidstilsynet skal føre et register over innkvarteringer som er godkjent etter dette kapittel. Registeret skal være offentlig tilgjengelig.</article></article><article class="futureLegalArticle" data-name="§8e" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 8e</span>. <span class="legalArticleTitle">Gebyr for saksbehandling</span></span><article class="legalP" id="kapittel-1-foreslåttparagraf-7-ledd-1">For behandling av søknad etter dette kapittel skal det betales et saksbehandlingsgebyr til Arbeidstilsynet. Gebyrets størrelse fastsettes av Arbeids- og sosialdepartementet.</article></article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Endringer og forlengelse av forskriften</span></span><article class="legalP" id="kapittel-1-foreslåttparagraf-8-ledd-1">Helse- og omsorgsdepartementet kan i forskrift forlenge, oppheve og gjøre endringer i forskriften.</article><article class="legalP" id="kapittel-1-foreslåttparagraf-8-ledd-2">Justis- og beredskapsdepartementet kan i forskriften her fastsette krav til gjennomføringen av karantenehotellordningen, om utpeking av vertskommuner, og om at arbeidsgiver og den enkelte skal dekke en andel av oppholdsutgiftene</article><article class="legalP" id="kapittel-1-foreslåttparagraf-8-ledd-3">Arbeids- og sosialdepartementet kan i forskrift oppheve og gjøre endringer i kapittel 2A.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-02-19-476/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 22. februar 2021.</article></section></main></body></html>