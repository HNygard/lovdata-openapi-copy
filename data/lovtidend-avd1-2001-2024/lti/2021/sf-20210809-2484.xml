<!DOCTYPE html><html lang="no"><head><title>Forskrift til lov om kollektiv forvaltning av opphavsrett mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-09-2484</dd><dt class="dokid">DokumentID</dt><dd class="dokid">LTI/forskrift/2021-08-09-2484</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="subunit">Etat</dt><dd class="subunit"><ul><li>Avdeling for medier og kunst</li></ul></dd><dt class="dateInForce">I kraft fra</dt><dd class="dateInForce">2021-08-09</dd><dt class="basedOn">Hjemmel</dt><dd class="basedOn"><ul><li>lov/2021-05-28-49/§36</li></ul></dd><dt class="dateOfPublication">Kunngjort</dt><dd class="dateOfPublication">2021-08-09 14:10</dd><dt class="journalNumber">Journalnummer</dt><dd class="journalNumber">2021-1444</dd><dt class="titleShort">Korttittel</dt><dd class="titleShort">Forskrift til lov om kollektiv forvaltning av opphavsrett mv.</dd><dt class="title">Tittel</dt><dd class="title">Forskrift til lov om kollektiv forvaltning av opphavsrett mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 9. august 2021 med hjemmel i lov 28. mai 2021 nr. 49 om kollektiv forvaltning av opphavsrett mv. § 36 fjerde ledd. <br /> <strong>EØS-henvisninger:</strong> EØS-avtalen vedlegg XVII nr. 11 (direktiv 2014/26/EU).</dd><dt class="refid">RefID</dt><dd class="refid">forskrift/2021-08-09-2484</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om kollektiv forvaltning av opphavsrett mv.<ul class="tocSubUl"><li>§ 1. Generelle opplysninger som skal inngå i den årlige åpenhetsrapporten</li><li>§ 2. Økonomisk informasjon som skal inngå i den årlige åpenhetsrapporten</li><li>§ 3. Nærmere krav til informasjon om kostnader i forbindelse med forvaltning</li><li>§ 4. Nærmere krav til informasjon om beløp som tilfaller rettighetshavere</li><li>§ 5. Nærmere krav til informasjon om forholdet til andre kollektive forvaltningsorganisasjoner</li><li>§ 6. Opplysninger som skal inngå i delrapport om bruken av beløp som blir trukket fra for sosiale, kulturelle og utdanningsmessige ytelser</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-08-09-2484" id="dokument"><h1>Forskrift til lov om kollektiv forvaltning av opphavsrett mv.</h1><article class="legalArticle" data-lovdata-URL="LTI/forskrift/2021-08-09-2484/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelle opplysninger som skal inngå i den årlige åpenhetsrapporten</span></h2><article class="legalP" id="paragraf-1-ledd-1">Kollektive forvaltningsorganisasjoner skal etter lov om kollektiv forvaltning av opphavsrett mv. § 36 avgi en årlig åpenhetsrapport. Rapporten skal inneholde følgende opplysninger:<ul class="defaultList"><li data-li-identifier="a." data-name="a."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">årsregnskap med balanse og kontantstrømoppstilling</article></article></li><li data-li-identifier="b." data-name="b."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">en rapport om virksomheten i regnskapsåret</article></article></li><li data-li-identifier="c." data-name="c."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">opplysninger om avslag på lisenstildelinger, jf. loven § 27</article></article></li><li data-li-identifier="d." data-name="d."><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">en redegjørelse for organisasjonens juridiske struktur og styringsstruktur</article></article></li><li data-li-identifier="e." data-name="e."><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">opplysninger om alle enheter som organisasjonen eier eller kontrollerer direkte eller indirekte, helt eller delvis</article></article></li><li data-li-identifier="f." data-name="f."><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">opplysninger om det samlede vederlaget som de personene som er nevnt i loven § 14 tredje ledd og § 15 første ledd har fått utbetalt det foregående året, og andre ytelser som de har fått</article></article></li><li data-li-identifier="g." data-name="g."><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1">informasjon som nevnt i § 2 til § 5</article></article></li><li data-li-identifier="h." data-name="h."><article class="listArticle" id="paragraf-1-ledd-1-punkt-8"><article class="legalP" id="paragraf-1-ledd-1-punkt-8-ledd-1">en delrapport om bruken av beløpene som blir trukket fra for sosiale, kulturelle og utdanningsmessige ytelser, herunder beløp til kollektiv fordeling, og som inneholder de opplysninger som er nevnt i § 6.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Økonomisk informasjon som skal inngå i den årlige åpenhetsrapporten</span></h2><article class="legalP" id="paragraf-2-ledd-1">Åpenhetsrapporten som nevnt i § 1 skal inneholde følgende opplysninger om organisasjonens økonomiske forhold:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">informasjon om inntektene fra rettigheter for hver kategori av forvaltede rettigheter og for hver type bruk, for eksempel kringkasting, overføring på nettet og offentlig fremføring, inkludert opplysninger om inntekter fra investering av rettighetsvederlag, og bruken av slike inntekter, uavhengig av om de skal fordeles til rettighetshaverne eller andre kollektive forvaltningsorganisasjoner eller brukes på annen måte</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">informasjon om kostnadene i forbindelse med forvaltning av rettigheter og andre tjenester som organisasjonen yter rettighetshavere</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">informasjon om beløp som tilfaller rettighetshavere</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">opplysninger om forholdet til andre kollektive forvaltningsorganisasjoner.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nærmere krav til informasjon om kostnader i forbindelse med forvaltning</span></h2><article class="legalP" id="paragraf-3-ledd-1">Informasjon som skal inngå i åpenhetsrapporten etter § 2 bokstav b, skal inneholde en redegjørelse som omfatter følgende:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">alle drifts- og finanskostnader fordelt på kategorier av forvaltede rettigheter og en redegjørelse for metoden som blir brukt til å fordele indirekte kostnader når det ikke er mulig å henføre slike kostnader til én eller flere kategorier av rettigheter</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">drifts- og finanskostnader fordelt på kategorier av forvaltede rettigheter og en redegjørelse for den metoden som blir brukt til å fordele indirekte kostnader når det ikke er mulig å henføre slike kostnader til én eller flere kategorier av rettigheter, bare med hensyn til forvaltningen av rettigheter, inkludert administrasjonskostnader som blir trukket fra eller motregnet mot inntekter fra rettigheter eller eventuelle inntekter fra investering av inntektene fra rettigheter, i samsvar med loven § 18 og § 20</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">drifts- og finanskostnader i forbindelse med andre tjenester enn forvaltningen av rettigheter, men medregnet sosiale, kulturelle og utdanningsmessige ytelser<strong>, </strong>herunder kollektiv fordeling</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">midler som brukes til å dekke kostnader</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">fradrag fra inntekter fra rettigheter, fordelt på kategorier av forvaltede rettigheter og type bruk, og formålet med fradraget, for eksempel kostnader knyttet til forvaltningen av rettigheter eller til sosiale, kulturelle eller utdanningsmessige ytelser, herunder kollektiv fordeling</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">prosentandelene som kostnaden ved forvaltningen av rettighetene og andre tjenester som den kollektive forvaltningsorganisasjonen yter til rettighetshaverne utgjør, sammenlignet med inntektene fra rettigheter i det aktuelle regnskapsåret, for hver kategori av forvaltede rettigheter og en redegjørelse for metoden som blir brukt til å fordele indirekte kostnader når det ikke er mulig å henføre slike kostnader til én eller flere kategorier av rettigheter.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nærmere krav til informasjon om beløp som tilfaller rettighetshavere</span></h2><article class="legalP" id="paragraf-4-ledd-1">Informasjon som skal inngå i åpenhetsrapporten etter § 2 bokstav c, skal inneholde en redegjørelse som omfatter følgende:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">det samlede beløpet som er tilordnet rettighetshavere, fordelt på kategori av forvaltede rettigheter og type bruk</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">det samlede beløpet som er betalt til rettighetshavere, fordelt på kategori av forvaltede rettigheter og type bruk</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">hvor ofte det er blitt gjort utbetalinger, fordelt på kategori av forvaltede rettigheter og type bruk</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">det samlede beløp som er krevd inn, men som ennå ikke er tilordnet rettighetshavere, fordelt på kategori av forvaltede rettigheter og type bruk, og i hvilket regnskapsår beløpet ble krevd inn</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">det samlede beløp som er tilordnet, men som ennå ikke er fordelt til rettighetshavere, fordelt på kategori av forvaltede rettigheter og type bruk, og i hvilket regnskapsår beløpet ble krevd inn</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">dersom en kollektiv forvaltningsorganisasjon ikke har utført fordeling og utbetaling innen den fristen som er fastsatt i loven § 21, skal det opplyses om årsakene til forsinkelsen</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">de samlede beløpene som ikke kan fordeles, sammen med en redegjørelse for bruken av disse beløpene.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nærmere krav til informasjon om forholdet til andre kollektive forvaltningsorganisasjoner</span></h2><article class="legalP" id="paragraf-5-ledd-1">Informasjon som skal inngå i åpenhetsrapporten etter § 2 bokstav d, skal inneholde en redegjørelse som omfatter følgende informasjon:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">beløp som er mottatt fra andre kollektive forvaltningsorganisasjoner, og beløp som er betalt til andre kollektive forvaltningsorganisasjoner, fordelt på kategori av rettigheter, type bruk og organisasjon</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">administrasjonskostnader og andre fradrag fra inntekter fra rettigheter<span class="underline">,</span> som tilkommer andre kollektive forvaltningsorganisasjoner, fordelt på kategori av rettigheter, type bruk og organisasjon</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">administrasjonskostnader og andre fradrag fra de beløp som er utbetalt av andre kollektive forvaltningsorganisasjoner, fordelt på kategori av rettigheter og organisasjon</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">beløp som er fordelt direkte til rettighetshaver, og som stammer fra andre kollektive forvaltningsorganisasjoner, fordelt på kategori av rettigheter og organisasjon.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysninger som skal inngå i delrapport om bruken av beløp som blir trukket fra for sosiale, kulturelle og utdanningsmessige ytelser</span></h2><article class="legalP" id="paragraf-6-ledd-1">I delrapporten som skal gis i henhold til lov om kollektiv forvaltning av opphavsrett mv. § 36 andre ledd, skal følgende opplysninger inngå:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">beløp som er trukket fra for sosiale, kulturelle og utdanningsmessige ytelser, herunder kollektiv fordeling, i regnskapsåret, fordelt på type formål, og for hvert av disse formål en fordeling på kategori av forvaltede rettigheter type bruk</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">en redegjørelse for bruken av disse beløpene, fordelt på type formål, medregnet kostnader knyttet til forvaltning av de beløp som er trukket fra for å finansiere sosiale, kulturelle og utdanningsmessige ytelser, og de separate beløp som blir brukt til sosiale, kulturelle og utdanningsmessige ytelser.</article></article></li></ul></article></article><article class="legalArticle" data-lovdata-URL="LTI/forskrift/2021-08-09-2484/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks.</article></article></main></body></html>