<!DOCTYPE html><html lang="no"><head><title>Forskrift om endring i forskrift om smitteverntiltak mv. ved koronautbruddet (covid-19-forskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-27-1631</dd><dt class="dokid">DokumentID</dt><dd class="dokid">LTI/forskrift/2021-05-27-1631</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="subunit">Etat</dt><dd class="subunit"><ul><li>Helserettsavdelingen</li></ul></dd><dt class="dateInForce">I kraft fra</dt><dd class="dateInForce">2021-05-27 kl. 12:00</dd><dt class="changesToDocuments">Endrer</dt><dd class="changesToDocuments"><ul><li>forskrift/2020-03-27-470</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-3</li><li>forskrift/2020-03-27-470/§25</li></ul></dd><dt class="dateOfPublication">Kunngjort</dt><dd class="dateOfPublication">2021-05-27 11:15</dd><dt class="journalNumber">Journalnummer</dt><dd class="journalNumber">2021-0831</dd><dt class="titleShort">Korttittel</dt><dd class="titleShort">Endr. i covid-19-forskriften</dd><dt class="title">Tittel</dt><dd class="title">Forskrift om endring i forskrift om smitteverntiltak mv. ved koronautbruddet (covid-19-forskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 27. mai 2021 med hjemmel i lov 5. august 1994 nr. 55 om vern mot smittsomme sykdommer § 4-3, jf. forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften) § 25.</dd><dt class="refid">RefID</dt><dd class="refid">forskrift/2021-05-27-1631</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om smitteverntiltak mv. ved koronautbruddet (covid-19-forskriften)<ul class="tocSubUl"><li>I<ul class="tocSubUl"><li>§ 5. Krav til de som skal være i innreisekarantene</li><li>§ 5e. Krav til de som skal være i ventekarantene</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-05-27-1631" id="dokument"><h1>Forskrift om endring i forskrift om smitteverntiltak mv. ved koronautbruddet (covid-19-forskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2021-05-27-1631/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. mars 2020 nr. 470 om smitteverntiltak mv. ved koronautbruddet (covid-19-forskriften) gjøres følgende endringer:</article> <article class="defaultP" margin-top="true">§ 4c annet ledd tredje punktum skal lyde:</article><article class="legalP" id="kapittel-1-ledd-2">Kommunen skal tilby personer som oppholder seg på karantenehotell, test etter 3 eller 7 døgn, jf. § 5 annet og tredje ledd.</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Krav til de som skal være i innreisekarantene</span></span><article class="legalP" id="kapittel-1-foreslåttparagraf-1-ledd-1">Personer i innreisekarantene skal oppholde seg på karantenehotell på første ankomststed i riket i karantenetiden.</article><article class="legalP" id="kapittel-1-foreslåttparagraf-1-ledd-2">Personer som de siste 10 døgnene før innreise har oppholdt seg i områder oppført i vedlegg B, skal oppholde seg på karantenehotell i hele karantenetiden.</article><article class="legalP" id="kapittel-1-foreslåttparagraf-1-ledd-3">Personer som ikke er omfattet av annet ledd og som de siste 10 døgnene før innreise har oppholdt seg i områder oppført i vedlegg C, skal oppholde seg på karantenehotell frem til negativt resultat på PCR-test tatt tidligst 3 døgn etter innreise. Resten av innreisekarantenen kan gjennomføres i egen bolig eller på annet egnet oppholdssted hvor det er mulig å unngå nærkontakt med andre, med enerom, eget bad og eget kjøkken eller matservering.</article><article class="legalP" id="kapittel-1-foreslåttparagraf-1-ledd-4">Personer som oppfyller vilkårene i § 4d, er unntatt fra plikten til å oppholde seg på karantenehotell når vedkommende<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-ledd-4-punkt-1"><article class="legalP" id="kapittel-1-foreslåttparagraf-1-ledd-4-punkt-1-ledd-1">ved innreise kan dokumentere at de ikke har oppholdt seg i områder oppført i vedlegg B eller C de siste 10 døgnene før innreise og har egen bolig eller annet egnet oppholdssted hvor det er mulig å unngå nærkontakt med andre, med enerom, eget bad og eget kjøkken eller matservering</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-4-punkt-2"><article class="legalP" id="kapittel-1-foreslåttparagraf-1-ledd-4-punkt-2-ledd-1">kommer til Norge for å utføre arbeid eller oppdrag og som ved innreisen kan dokumentere at arbeids- eller oppdragsgiver sørger for et egnet oppholdssted som er godkjent av Arbeidstilsynet etter kapittel 2A, hvor det er mulig å unngå nærkontakt med andre, med enerom med TV og internett, eget bad, og eget kjøkken eller matservering</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-4-punkt-3"><article class="legalP" id="kapittel-1-foreslåttparagraf-1-ledd-4-punkt-3-ledd-1">har fått innvilget søknad av Utlendingsdirektoratet, jf. § 5 femte ledd</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-1-ledd-4-punkt-4"><article class="legalP" id="kapittel-1-foreslåttparagraf-1-ledd-4-punkt-4-ledd-1">søker asyl eller er overføringsflyktning</article></article></li><li data-li-identifier="e." data-name="e."><article class="listArticle" id="kapittel-1-foreslåttparagraf-1-ledd-4-punkt-5"><article class="legalP" id="kapittel-1-foreslåttparagraf-1-ledd-4-punkt-5-ledd-1">kan dokumentere at de er omfattet av § 6b, § 6d første og tredje ledd, § 6f, § 6h tredje ledd eller § 6i</article></article></li><li data-li-identifier="f." data-name="f."><article class="listArticle" id="kapittel-1-foreslåttparagraf-1-ledd-4-punkt-6"><article class="legalP" id="kapittel-1-foreslåttparagraf-1-ledd-4-punkt-6-ledd-1">er utlendinger som er nevnt i utlendingsforskriften § 1-4 eller § 1-5, og kan fremvise diplomat- eller tjenestepass, eventuelt nasjonalt pass i kombinasjon med norsk ID-kort utstedt av Utenriksdepartementet, eller i kombinasjon med Schengen-oppholdskort for ambassadepersonell. Tilsvarende gjelder for sideakkrediterte diplomater og diplomatiske kurérer.</article></article></li></ul></article><article class="legalP" id="kapittel-1-foreslåttparagraf-1-ledd-5">Utlendingsdirektoratet kan etter søknad gi dispensasjon fra plikten til opphold på karantenehotell for personer som av sterke velferdshensyn eller andre tungtveiende grunner ikke kan oppholde seg på karantenehotell, og som kan gjennomføre innreisekarantene på annet egnet oppholdssted, jf. fjerde ledd bokstav c. Søknad om dispensasjon sendes Utlendingsdirektoratet på fastsatt skjema. Dersom søkeren ikke er omfattet av plikt til å oppholde seg på karantenehotell etter første ledd, eller ikke har oppgitt tilstrekkelig informasjon, kan søknaden avvises. Utlendingsdirektoratets vedtak etter første og tredje punktum kan ikke påklages. Utlendingsdirektoratet kan gi retningslinjer om saksbehandlingen til politiet og annen offentlig myndighet. Utlendingsdirektoratet kan behandle personopplysninger, herunder personopplysninger som nevnt i personvernforordningen artikkel 9, når det er nødvendig for å behandle søknader om dispensasjon etter første punktum.</article><article class="legalP" id="kapittel-1-foreslåttparagraf-1-ledd-6">Ektefeller, samboere og deres barn kan være i innreisekarantene på samme oppholdssted etter tredje ledd annet punktum og fjerde ledd bokstav a til c uten krav til enerom, eget bad og eget kjøkken dersom de bor sammen i hjemlandet og reiser sammen inn til Norge.</article><article class="legalP" id="kapittel-1-foreslåttparagraf-1-ledd-7">Personer i innreisekarantene kan bare oppholde seg utenfor oppholdsstedet hvis de kan unngå nærkontakt med andre enn dem de bor sammen med. De som er i karantene, kan ikke være på en arbeidsplass der også andre oppholder seg, på skole eller i barnehage. Det er ikke tillatt å bruke offentlig transport.</article><article class="legalP" id="kapittel-1-foreslåttparagraf-1-ledd-8">Personer i innreisekarantene kan likevel bruke offentlig transport fra flyplassen, havnen eller lignende ankomststed til karantenestedet. De som forlater Norge i karantenetiden, kan benytte offentlig transport under utreisen. De som er over 12 år, skal bruke munnbind. Personer som skal oppholde seg på karantenehotell etter tredje ledd, kan ikke bruke offentlig transport fra ankomststedet til karantenehotellet.</article><article class="legalP" id="kapittel-1-foreslåttparagraf-1-ledd-9">Personer som utvikler akutt luftveisinfeksjon, med feber, hoste eller tung pust i karantenetiden, skal kontakte helse- og omsorgstjenesten for å testes. Selv om testen er negativ, skal de fortsatt være i karantene resten av karantenetiden.</article></article> <article class="defaultP" margin-top="true">§ 5b første ledd bokstav b og c skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-1-foreslåttparagraf-1-ledd-9-punkt-1"><article class="legalP" id="kapittel-1-foreslåttparagraf-1-ledd-9-punkt-1-ledd-1">tidspunktet for planlagt innreise</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-1-ledd-9-punkt-2"><article class="legalP" id="kapittel-1-foreslåttparagraf-1-ledd-9-punkt-2-ledd-1">oppholdssted siste 10 døgn før innreise</article></article></li></ul></article> <article class="defaultP" margin-top="true">§ 5b nytt femte ledd skal lyde:</article><article class="legalP" id="kapittel-1-ledd-3">Utlendingsdirektoratet kan videreformidle opplysninger om at søknad om dispensasjon fra opphold på karantenehotell etter § 5 femte ledd er innvilget, avslått eller avvist til Direktoratet for samfunnssikkerhet og beredskap. Utlendingsdirektoratet og Direktoratet for samfunnssikkerhet og beredskap kan registrere informasjon som nevnt i første punktum i innreiseregisteret. Ved grensekontroll kan politiet, eller den etaten politiet har gitt myndighet, innhente opplysninger som nevnt i første punktum fra innreiseregisteret. Slik innhenting kan skje i form av direkte søk.</article> <article class="defaultP" margin-top="true">§ 5b nåværende femte til niende ledd blir nye sjette til tiende ledd.</article> <article class="defaultP" margin-top="true">Ny § 5e skal lyde:</article><article class="futureLegalArticle" data-name="§5e" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5e</span>. <span class="legalArticleTitle">Krav til de som skal være i ventekarantene</span></span><article class="legalP" id="kapittel-1-foreslåttparagraf-2-ledd-1">Personer i ventekarantene kan bare oppholde seg utenfor oppholdsstedet hvis de kan unngå nærkontakt med andre enn dem de bor sammen med. De som er i karantene, kan ikke være på en arbeidsplass der også andre oppholder seg, på skole eller i barnehage. Det er ikke tillatt å bruke offentlig transport.</article><article class="legalP" id="kapittel-1-foreslåttparagraf-2-ledd-2">Personer som utvikler akutt luftveisinfeksjon, med feber, hoste eller tung pust i karantenetiden, skal kontakte helse- og omsorgstjenesten for å testes. Selv om testen er negativ, skal de fortsatt være i karantene resten av karantenetiden.</article></article> <article class="defaultP" margin-top="true">§ 6b annet ledd nytt første punktum skal lyde:</article><article class="legalP" id="kapittel-1-ledd-4">Personer omfattet av første ledd skal ha karantene i fritiden i egen bolig eller på annet egnet oppholdssted hvor det er mulig å unngå nærkontakt med andre.</article> <article class="defaultP" margin-top="true">§ 6b annet ledd nåværende første punktum blir nytt annet punktum.</article> <article class="defaultP" margin-top="true">§ 8a første ledd lyde:</article><article class="legalP" id="kapittel-1-ledd-5">Innkvartering som skal benyttes til gjennomføring av innreisekarantene etter § 5 fjerde ledd bokstav b, skal på forhånd være godkjent av Arbeidstilsynet.</article> <article class="defaultP" margin-top="true">§ 8b første ledd skal lyde:</article><article class="legalP" id="kapittel-1-ledd-6">Arbeids- eller oppdragsgiver som skal sørge for innkvartering som nevnt i § 5 fjerde ledd bokstav b, skal sende søknad om godkjenning på fastsatt skjema til Arbeidstilsynet. I søknaden skal det fremlegges dokumentasjon på at lokalene gjør det mulig å unngå nærkontakt med andre, og har enerom med TV og internett, eget bad og eget kjøkken eller matservering. Hvilken dokumentasjon og opplysninger for øvrig som kreves, fastsettes av Arbeidstilsynet i søknadsskjemaet.</article> <article class="defaultP" margin-top="true">Nye vedlegg B og C skal lyde:</article><span class="futuretitle" id="kapittel-1-foreslåttittel-1">Vedlegg B</span><article class="legalP" id="kapittel-1-ledd-7">Oversikt over land og områder (regioner) hvor hele karanteneperioden må gjennomføres på karantenehotell, jf. covid-19-forskriften § 5 andre ledd: Alle land utenfor EØS, med unntak av Sveits og Storbritannia.</article><span class="futuretitle" id="kapittel-1-foreslåttittel-2">Vedlegg C</span><article class="legalP" id="kapittel-1-ledd-8">Oversikt over land og områder (regioner) hvor deler av karanteneperioden må gjennomføres på karantenehotell, jf. covid-19-forskriften § 5 tredje ledd. <table><thead><tr><th data-text-align="left" data-vertical-align="top"><i>Land</i></th><th data-text-align="left" data-vertical-align="top"><i>Region (blank = hele landet)</i></th></tr></thead><tbody><tr><td data-text-align="left" data-vertical-align="top">Sverige</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Danmark</td><td data-text-align="left" data-vertical-align="top">Nordjylland</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Midtjylland</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Sjælland</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Hovedstaden</td></tr><tr><td data-text-align="left" data-vertical-align="top">Finland</td><td data-text-align="left" data-vertical-align="top">Central Ostrobothnia HD</td></tr><tr><td data-text-align="left" data-vertical-align="top">Vatikanet</td><td data-text-align="left" data-vertical-align="top" /></tr><tr><td data-text-align="left" data-vertical-align="top">San Marino</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Monaco</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Liechtenstein</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Bulgaria</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Polen</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Ungarn</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Spania</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Slovakia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Østerrike</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tsjekkia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Italia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tyskland</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Sveits</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Luxembourg</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Andorra</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Hellas</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Belgia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Estland</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Frankrike</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Slovenia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Kroatia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Latvia</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Nederland</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Kypros</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Litauen</td><td data-text-align="left" data-vertical-align="top" /></tr></tbody></table></article></section><section class="section" data-name="kapII" id="kapittel-2" data-lovdata-URL="LTI/forskrift/2021-05-27-1631/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften trer i kraft 27. mai 2021 kl. 12:00.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">De som av sterke velferdshensyn eller andre tungtveiende grunner ikke kan oppholde seg på karantenehotell og kan dokumentere dette ved innreise, er unntatt plikten til opphold på karantenehotell uten innvilget søknad etter § 5 fjerde ledd bokstav c og kan ha innreisekarantene på et annet egnet oppholdssted. Denne regelen gjelder til og med 3. juni 2021.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Personer som oppholder seg på karantenehotell på tidspunktet forskriften trer ikraft og oppfyller vilkårene i § 5 fjerde ledd bokstav a, unntas fra plikt til opphold på karantenehotell etter negativ PCR-test. Personer som oppholder seg på karantenehotell på tidspunktet forskriften trer i kraft og oppfyller vilkårene i § 5 tredje ledd, unntas fra plikt til opphold på karantenehotell etter negativ PCR-test tatt tidligst døgn 3. Resten av innreisekarantenen kan gjennomføres i egen bolig eller på annet egnet oppholdssted hvor det er mulig å unngå nærkontakt med andre, med enerom, eget bad og eget kjøkken eller matservering.</article></article></li></ul></section></main></body></html>