<!DOCTYPE html><html lang="no"><head><title>Forskrift om endring i forskrift om forebyggelse av anslag mot sikkerheten i luftfarten mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-28-2263</dd><dt class="dokid">DokumentID</dt><dd class="dokid">LTI/forskrift/2021-06-28-2263</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Luftfartstilsynet</li></ul></dd><dt class="dateInForce">I kraft fra</dt><dd class="dateInForce">2021-06-28</dd><dt class="changesToDocuments">Endrer</dt><dd class="changesToDocuments"><ul><li>forskrift/2011-03-01-214</li></ul></dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-24</li><li>lov/1993-06-11-101/§7-25</li><li>forskrift/2001-04-06-321</li><li>forskrift/2011-03-01-214/§4</li></ul></dd><dt class="dateOfPublication">Kunngjort</dt><dd class="dateOfPublication">2021-07-01 17:35</dd><dt class="journalNumber">Journalnummer</dt><dd class="journalNumber">2021-1300</dd><dt class="titleShort">Korttittel</dt><dd class="titleShort">Endr. i forskrift om sikkerheten i luftfarten mv.</dd><dt class="title">Tittel</dt><dd class="title">Forskrift om endring i forskrift om forebyggelse av anslag mot sikkerheten i luftfarten mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 28. juni 2021 med hjemmel i lov 11. juni 1993 nr. 101 om luftfart (luftfartsloven) § 7-24 andre ledd, § 7-25 første og andre ledd, jf. delegeringsvedtak 6. april 2001 nr. 321, og forskrift 1. mars 2011 nr. 214 om forebyggelse av anslag mot sikkerheten i luftfarten mv. § 4.</dd><dt class="refid">RefID</dt><dd class="refid">forskrift/2021-06-28-2263</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forebyggelse av anslag mot sikkerheten i luftfarten mv.<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 53. Standard bakgrunnssjekk</li><li>§ 54. Søknad</li><li>§ 55. Om uttømmende politiattest</li><li>§ 56. Verserende saker</li><li>§ 57. Grunnlag for avslag og fastsetting av karantenetid</li><li>§ 58. Avvisning av søknad</li><li>§ 59. Gyldighet</li><li>§ 60. Varslingsplikt</li><li>§ 61. Tilbakekall av godkjenning</li><li>§ 62. Utlevering av opplysninger til myndigheter</li><li>§ 63. Opplysninger om status for standard bakgrunnssjekk</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-28-2263" id="dokument"><h1>Forskrift om endring i forskrift om forebyggelse av anslag mot sikkerheten i luftfarten mv.</h1><section class="section" data-name="kapI" id="kapittel-1" data-lovdata-URL="LTI/forskrift/2021-06-28-2263/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. mars 2011 nr. 214 om forebyggelse av anslag mot sikkerheten i luftfarten mv. gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskrift gjelder for all sivil luftfart på lufthavner og enheter som nevnt i nasjonalt sikkerhetsprogram.</article></article> <article class="defaultP" margin-top="true">Dagens § 53, § 54 og § 55 skal være nye paragrafer § 64, § 65 og § 66.</article> <article class="defaultP" margin-top="true">Nytt kapittel IVa skal lyde:</article><span class="futuretitle" id="kapittel-1-foreslåttittel-1">Kapittel IVa. Standard bakgrunnssjekk</span><article class="futureLegalArticle" data-name="§53" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 53</span>. <span class="legalArticleTitle">Standard bakgrunnssjekk</span></span><article class="legalP" id="kapittel-1-foreslåttparagraf-2-ledd-1">Formålet med bestemmelsene i dette kapitlet er å sikre at personer som skal godkjennes for sentrale posisjoner, eller som har adgang til eller ansvar for sikkerhetskontroll av frakt, post, forsyninger og andre gjenstander som skal inn på sikkerhetsbegrenset område, ikke representerer en risiko for sikkerheten i luftfarten. Bestemmelsene skal også bidra til å sikre allmennhetens tillit til sivil luftfart.</article><article class="legalP" id="kapittel-1-foreslåttparagraf-2-ledd-2">Luftfartstilsynet foretar standard bakgrunnssjekk av personer i virksomheter som utfører oppgaver som nevnt i forordning (EU) 2015/1998 punkt 11.1.2, eller hvor det i forskrift eller enkeltvedtak er stilt krav om at deres personell må bestå kravene til standard bakgrunnssjekk.</article></article><article class="futureLegalArticle" data-name="§54" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 54</span>. <span class="legalArticleTitle">Søknad</span></span><article class="legalP" id="kapittel-1-foreslåttparagraf-3-ledd-1">Alle som faller inn under § 53 andre ledd må søke om standard bakgrunnssjekk. Søknad om standard bakgrunnssjekk skal fremmes gjennom Altinn. Søker må fremlegge opplysninger om utdannelse og ansettelsesforhold de siste fem år og uttømmende politiattest, jf. politiregisterloven § 41.</article><article class="legalP" id="kapittel-1-foreslåttparagraf-3-ledd-2">Søker som innehar sikkerhetsklarering eller adgangsklarering i henhold til sikkerhetsloven anses å oppfylle krav for standard bakgrunnssjekk. Bakgrunnssjekk kan ikke utstedes med lengre gyldighet enn klareringens varighet.</article><article class="legalP" id="kapittel-1-foreslåttparagraf-3-ledd-3">Luftfartstilsynet kan der det anses nødvendig, kreve fremlagt utfyllende dokumentasjon.</article></article><article class="futureLegalArticle" data-name="§55" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 55</span>. <span class="legalArticleTitle">Om uttømmende politiattest</span></span><article class="legalP" id="kapittel-1-foreslåttparagraf-4-ledd-1">Søker må fremlegge uttømmende politiattest som dekker alle bostedsland de siste fem år. Politiattesten skal ikke være eldre enn 90 dager, og skal foreligge på et skandinavisk språk eller engelsk.</article><article class="legalP" id="kapittel-1-foreslåttparagraf-4-ledd-2">Norsk uttømmende politiattest kan sendes elektronisk. Utenlandske uttømmende politiattester skal sendes i original til Luftfartstilsynet.</article></article><article class="futureLegalArticle" data-name="§56" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 56</span>. <span class="legalArticleTitle">Verserende saker</span></span><article class="legalP" id="kapittel-1-foreslåttparagraf-5-ledd-1">Foreligger det siktelse eller tiltale mot en søker, kan Luftfartstilsynet avslå søknad om standard bakgrunnssjekk. Ny søknad kan fremsettes når saken er rettskraftig avgjort eller det foreligger endelig henleggelsesbeslutning.</article></article><article class="futureLegalArticle" data-name="§57" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 57</span>. <span class="legalArticleTitle">Grunnlag for avslag og fastsetting av karantenetid</span></span><article class="legalP" id="kapittel-1-foreslåttparagraf-6-ledd-1">Dersom de fremlagte opplysningene gir grunn til usikkerhet om søkers pålitelighet, lojalitet eller dømmekraft, eller om søker kan representere en risiko mot sikkerheten i luftfarten, skal søknaden avslås. Luftfartstilsynet kan blant annet legge vekt på antall og type lovbrudd, om den straffbare handlingen er begått i tilknytning til utføring av arbeid, arbeidssted og type stilling.</article><article class="legalP" id="kapittel-1-foreslåttparagraf-6-ledd-2">Luftfartstilsynet kan legge vekt på opplysninger som mottas fra politi og andre myndigheter, eller fra lufthavnoperatører og andre luftfartsaktører.</article><article class="legalP" id="kapittel-1-foreslåttparagraf-6-ledd-3">Udokumenterte perioder på mer enn 28 dager kan medføre avslag på søknaden.</article><article class="legalP" id="kapittel-1-foreslåttparagraf-6-ledd-4">Dersom Luftfartstilsynet ikke innvilger søknad om standard bakgrunnssjekk, skal Luftfartstilsynet fastsette karantenetid. Karantenetiden kan ikke være lenger enn fem år.</article></article><article class="futureLegalArticle" data-name="§58" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 58</span>. <span class="legalArticleTitle">Avvisning av søknad</span></span><article class="legalP" id="kapittel-1-foreslåttparagraf-7-ledd-1">Luftfartstilsynet skal avvise søknad om standard bakgrunnssjekk dersom søker ikke kan dokumentere et arbeidsforhold der det er krav om godkjent standard bakgrunnssjekk.</article><article class="legalP" id="kapittel-1-foreslåttparagraf-7-ledd-2">Luftfartstilsynet kan avvise søknad om standard bakgrunnssjekk dersom fullstendig dokumentasjon ikke foreligger innen 60 dager fra søknadsdato.</article></article><article class="futureLegalArticle" data-name="§59" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 59</span>. <span class="legalArticleTitle">Gyldighet</span></span><article class="legalP" id="kapittel-1-foreslåttparagraf-8-ledd-1">Det skal foretas ny standard bakgrunnssjekk minst hvert tredje år. Søknad om ny standard bakgrunnssjekk må fremmes i god tid før bakgrunnssjekken utløper.</article><article class="legalP" id="kapittel-1-foreslåttparagraf-8-ledd-2">Luftfartstilsynet kan på ethvert tidspunkt foreta ny standard bakgrunnssjekk.</article></article><article class="futureLegalArticle" data-name="§60" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 60</span>. <span class="legalArticleTitle">Varslingsplikt</span></span><article class="legalP" id="kapittel-1-foreslåttparagraf-9-ledd-1">Ansvarshavende for sikkerhet i virksomheter som har personell med godkjent standard bakgrunnssjekk er ansvarlig for å varsle dersom noen slutter eller av andre grunner ikke lenger har behov for standard bakgrunnssjekk.</article><article class="legalP" id="kapittel-1-foreslåttparagraf-9-ledd-2">Ansvarshavende for sikkerhet i virksomheter som har personell med godkjent standard bakgrunnssjekk, skal varsle Luftfartstilsynet dersom han eller hun blir kjent med at noen har begått et alvorlig straffbart forhold som kan ha betydning for godkjenningen.</article></article><article class="futureLegalArticle" data-name="§61" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 61</span>. <span class="legalArticleTitle">Tilbakekall av godkjenning</span></span><article class="legalP" id="kapittel-1-foreslåttparagraf-10-ledd-1">Blir en person med godkjent standard bakgrunnssjekk siktet eller tiltalt for et forhold som kan gi grunnlag for avslag etter § 57, kan Luftfartstilsynet vedta midlertidig tilbakekall av godkjent standard bakgrunnssjekk. Luftfartstilsynet kan vurdere tilbakekallet på nytt når saken er rettskraftig avgjort eller det foreligger endelig henleggelsesbeslutning.</article></article><article class="futureLegalArticle" data-name="§62" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 62</span>. <span class="legalArticleTitle">Utlevering av opplysninger til myndigheter</span></span><article class="legalP" id="kapittel-1-foreslåttparagraf-11-ledd-1">Luftfartstilsynet kan utlevere opplysninger om personer som har godkjent standard bakgrunnssjekk til relevante myndigheter.</article><article class="legalP" id="kapittel-1-foreslåttparagraf-11-ledd-2">Opplysninger fra søknad om standard bakgrunnssjekk kan utleveres til politiet og andre myndigheter.</article></article><article class="futureLegalArticle" data-name="§63" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 63</span>. <span class="legalArticleTitle">Opplysninger om status for standard bakgrunnssjekk</span></span><article class="legalP" id="kapittel-1-foreslåttparagraf-12-ledd-1">Luftfartstilsynet kan opplyse om status for standard bakgrunnssjekk til arbeidsgiveren og ansvarshavende for sikkerhet i virksomheten som han eller hun utfører arbeid for.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-06-28-2263/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>