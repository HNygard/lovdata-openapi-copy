<!DOCTYPE html><html lang="no"><head><title>Midlertidig forskrift om forlengelse av fritak fra plikten til å foreta lønnsrapportering og forskuddstrekk for utenlandske arbeidsgivere som har ansatte som arbeider fra hjemmekontor i Norge som følge av covid-19-pandemien</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-01-25-196</dd><dt class="dokid">DokumentID</dt><dd class="dokid">LTI/forskrift/2021-01-25-196</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2021-01-25, med virkning for inntektsåret 2021</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2016-05-27-14/§7-13</li><li>lov/2005-06-17-67/§5-6</li><li>lov/2005-06-17-67/§5-11</li></ul></dd><dt class="dateOfPublication">Kunngjort</dt><dd class="dateOfPublication">2021-01-25 14:15</dd><dt class="journalNumber">Journalnummer</dt><dd class="journalNumber">2021-0095</dd><dt class="titleShort">Korttittel</dt><dd class="titleShort">Midl. forskrift om forlengelse av fritak fra plikten til å foreta lønnsrapportering og forskuddstrekk for utenlandske arbeidsgivere som har ansatte som arbeider fra hjemmekontor i Norge som følge av covid-19-pandemien</dd><dt class="title">Tittel</dt><dd class="title">Midlertidig forskrift om forlengelse av fritak fra plikten til å foreta lønnsrapportering og forskuddstrekk for utenlandske arbeidsgivere som har ansatte som arbeider fra hjemmekontor i Norge som følge av covid-19-pandemien</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 25. januar 2021 med hjemmel i lov 27. mai 2016 nr. 14 om skatteforvaltning (skatteforvaltningsloven) § 7-13 første ledd og lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-6 tredje ledd og § 5-11 tredje ledd.</dd><dt class="refid">RefID</dt><dd class="refid">forskrift/2021-01-25-196</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om forlengelse av fritak fra plikten til å foreta lønnsrapportering og forskuddstrekk for utenlandske arbeidsgivere som har ansatte som arbeider fra hjemmekontor i Norge som følge av covid-19-pandemien<ul class="tocSubUl"><li>§ 1. Formål og virkeområde</li><li>§ 2. Fritak fra plikten til å foreta lønnsrapportering</li><li>§ 3. Fritak fra plikten til å foreta forskuddstrekk</li><li>§ 4. Fritak fra plikten til å gi opplysninger om forskuddstrekk og skattetrekk</li><li>§ 5. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2021-01-25-196" id="dokument"><h1>Midlertidig forskrift om forlengelse av fritak fra plikten til å foreta lønnsrapportering og forskuddstrekk for utenlandske arbeidsgivere som har ansatte som arbeider fra hjemmekontor i Norge som følge av covid-19-pandemien</h1><article class="legalArticle" data-lovdata-URL="LTI/forskrift/2021-01-25-196/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften gjør unntak fra bestemmelser i skatteforvaltningsloven og skattebetalingsloven med tilhørende forskrifter. Formålet er å lette på administrative plikter som oppstår for utenlandske foretak som har ansatte som utfører arbeid fra hjemmekontor i Norge, i stedet for fra sitt faste arbeidssted i utlandet som følge av covid-19-pandemien.</article><article class="legalP" id="paragraf-1-ledd-2">Forskriften gjelder arbeidsgivere som ikke er hjemmehørende i Norge, og som under ordinære omstendigheter ikke utøver virksomhet i Norge.</article></article><article class="legalArticle" data-lovdata-URL="LTI/forskrift/2021-01-25-196/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fritak fra plikten til å foreta lønnsrapportering</span></h2><article class="legalP" id="paragraf-2-ledd-1">Utenlandsk arbeidsgiver etter § 1 som har utbetalt eller ytet fordel som nevnt i skatteforvaltningsloven § 7-2 med tilhørende forskrifter, til arbeidstaker som grunnet covid-19-pandemien utfører arbeid fra hjemmekontor i Norge, fritas fra rapporteringsplikten etter skatteforvaltningsloven § 7-2. Fritaket fra rapporteringsplikten er begrenset til fordel som er ytet til arbeidstaker som ordinært ikke arbeider fra hjemmekontor i Norge, og som også før utbruddet av covid-19-pandemien var lønnet av den samme utenlandske arbeidsgiveren.</article><article class="legalP" id="paragraf-2-ledd-2">Fritaket omfatter ikke arbeidsgiverens plikter etter folketrygdloven § 23-4a.</article></article><article class="legalArticle" data-lovdata-URL="LTI/forskrift/2021-01-25-196/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fritak fra plikten til å foreta forskuddstrekk</span></h2><article class="legalP" id="paragraf-3-ledd-1">Utenlandsk arbeidsgiver etter § 1 som har utbetalt lønn eller andre ytelser som er trekkpliktig etter skattebetalingsloven kapittel 5, til arbeidstaker som grunnet covid-19-pandemien utfører arbeid fra hjemmekontor i Norge, fritas fra plikten til å foreta forskuddstrekk etter skattebetalingsloven § 5-4 første ledd. Fritaket fra plikten til å foreta forskuddstrekk er begrenset til lønn mv. som er utbetalt til arbeidstaker som ordinært ikke arbeider fra hjemmekontor i Norge, og som også før utbruddet av covid-19-pandemien var lønnet av den samme utenlandske arbeidsgiveren.</article></article><article class="legalArticle" data-lovdata-URL="LTI/forskrift/2021-01-25-196/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak fra plikten til å gi opplysninger om forskuddstrekk og skattetrekk</span></h2><article class="legalP" id="paragraf-4-ledd-1">Utenlandsk arbeidsgiver etter § 1 som oppfyller vilkårene for fritak fra plikten til å foreta forskuddstrekk etter § 3 i denne forskrift, fritas fra plikten til å gi opplysninger om forskuddstrekk og skattetrekk etter skattebetalingsloven § 5-11.</article></article><article class="legalArticle" data-lovdata-URL="LTI/forskrift/2021-01-25-196/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-5-ledd-1">Forskriften trer i kraft straks og skal ha virkning for inntektsåret 2021.</article></article></main></body></html>