<!DOCTYPE html><html lang="no"><head><title>Forskrift om endring i forskrift om førerkort m.m. (førerkortforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-10-18-3068</dd><dt class="dokid">DokumentID</dt><dd class="dokid">LTI/forskrift/2021-10-18-3068</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="subunit">Etat</dt><dd class="subunit"><ul><li>Vegdirektoratet</li></ul></dd><dt class="dateInForce">I kraft fra</dt><dd class="dateInForce">2021-10-18</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-01-19-298</li></ul></dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>forskrift/1967-03-17-3462</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2021-10-20 14:25</dd><dt class="journalNumber">Journalnummer</dt><dd class="journalNumber">2021-1781</dd><dt class="titleShort">Korttittel</dt><dd class="titleShort">Endr. i førerkortforskriften</dd><dt class="title">Tittel</dt><dd class="title">Forskrift om endring i forskrift om førerkort m.m. (førerkortforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 18. oktober 2021 med hjemmel i lov 18. juni 1965 nr. 4 om vegtrafikk (vegtrafikkloven) § 24 jf. delegeringsvedtak 17. mars 1967 nr. 3462 og delegeringsvedtak 29. september 2003 nr. 1196</dd><dt class="refid">RefID</dt><dd class="refid">forskrift/2021-10-18-3068</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om førerkort m.m. (førerkortforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-10-18-3068" id="dokument"><h1>Forskrift om endring i forskrift om førerkort m.m. (førerkortforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2021-10-18-3068/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. januar 2004 nr. 298 om førerkort m.m. (førerkortforskriften) gjøres følgende endringer:</article> <article class="defaultP" margin-top="true">§ 4-1 tredje ledd skal lyde:</article><article class="legalP" id="kapittel-1-ledd-2">Personer med diabetes som behandles med blodsukkersenkende legemidler, og som har førerkort for klasse AM, S, T, A1, A2, A, B og BE med lengre varighet enn fem år, må innen 1. januar 2023 fremlegge helseattest og få nytt førerkort med varighet i samsvar med første ledd annet punktum.</article> <article class="defaultP" margin-top="true">§ 4-6 skal lyde:</article><article class="legalP" id="kapittel-1-ledd-3">Førerkort utstedt før 1. april 1979, er ikke gyldig for kjøring fra og med 1. januar 2020. Førerkort utstedt i perioden 1. april 1979 til og med 31. desember 1997, er ikke gyldig for kjøring fra og med 1. januar 2023. Førerkort utstedt i perioden 1. januar 1998 til og med 18. januar 2013, er ikke gyldig for kjøring fra og med 19. januar 2033. Førerkort etter denne bestemmelsen kan byttes til nytt førerkort dersom vilkårene for utstedelse er oppfylt.</article><article class="legalP" id="kapittel-1-ledd-4">Fra og med 19. januar 2033 må EØS-førerkort som benyttes for kjøring i Norge være i overensstemmelse med den nyeste EØS-modellen for førerkort for å være gyldig.</article><article class="legalP" id="kapittel-1-ledd-5">Første ledd første og andre punktum gjelder ikke for personer som har meldt flytting fra Norge. Disse personene kan benytte sitt førerkort ved kjøring i Norge frem til dagen før fylte 80 år, men ikke utover 18. januar 2033. De norske helsekravene for førerkort må være oppfylt.</article> <article class="defaultP" margin-top="true">§ 8-1 første ledd skal lyde:</article><article class="legalP" id="kapittel-1-ledd-6">Førerkort som er utstedt i en annen EØS-stat, er gyldig her i landet i samsvar med sitt innhold med de unntak som følger av denne forskriften. Føreretten er begrenset til de internasjonale klassene som er nevnt i § 3-1 og rettigheter som følger av beslutning (EU) 2016/1945. Førerkort som er utstedt i en annen EØS-stat etter innbytte av førerkort fra et land utenfor EØS, kan brukes i Norge i inntil 3 måneder.</article> <article class="defaultP" margin-top="true">Vedlegg 1 § 30 skal lyde:</article><article class="legalP" id="kapittel-1-ledd-7">Personer med diabetes som bruker blodsukkersenkende legemidler oppfyller ikke helsekravet til førerett med 15 års gyldighet i førerkortgruppe 1 og fem års gyldighet i førerkortgruppe 2 og 3 etter&#xa0;førerkortforskriften § 4-1&#xa0;første og annet ledd. Helseattest kan gis med anbefaling om førerett med inntil fem års varighet for førerkortgruppe 1 og inntil tre års varighet for førerkortgruppe 2 og 3 dersom<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">det ikke er fare for bevissthetspåvirkning under føring av motorvogn og</article></article></li><li data-li-identifier="b." data-name="b."><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">sykdommen ikke har ført til funksjonssvikt i andre organer som medfører trafikksikkerhetsrisiko</article></article></li></ul></article><article class="legalP" id="kapittel-1-ledd-8">Ved kostregulert diabetes kan det gis helseattest med vanlig varighet forutsatt at vilkårene i bokstav a og b er oppfylt.</article><article class="legalP" id="kapittel-1-ledd-9">Ved bruk av insulin eller andre legemidler som kan gi hypoglykemi, gjelder bestemmelsene i § 31 og § 32.</article> <article class="defaultP" margin-top="true">Vedlegg 1 § 31 annet ledd kolonne B skal lyde:<div class="box"><article class="defaultP">Helsekravet er oppfylt tre måneder etter det siste av flere anfall i våken tilstand av hypoglykemi med behov for bistand fra andre, dersom<br />a. relevant spesialist bekrefter at risikoen for nytt anfall i våken tilstand av hypoglykemi med behov for bistand fra andre er svært lav, og at føreren følges opp med jevnlig legekontroll<br />b. føreren har full innsikt i utvikling av hypoglykemi og farene det kan medføre og<br />c. føreren følger legens anbefalinger, herunder anbefaling om egenmåling av blodsukker i forbindelse med føring av motorvogn.<br />Helseattest kan deretter gis med anbefaling om førerett med inntil ett års varighet, deretter med inntil fem års varighet dersom det ikke har vært nye anfall av hypoglykemi i våken tilstand med behov for bistand fra andre.<br />Dersom det har vært ett eller ingen anfall av hypoglykemi med behov for bistand fra andre siste tolv måneder, kan helseattest gis med anbefaling om førerett med inntil fem års varighet, forutsatt at vilkårene i kolonnens første ledd bokstav b og c er oppfylt.<br />Dersom relevant spesialist bekrefter at det kun under søvn har vært anfall av hypoglykemi med behov for bistand fra andre, og at det ikke er fare for bevissthetspåvirkning under føring av motorvogn, kan det gis helseattest med anbefaling om førerett for inntil ett år, deretter med inntil fem års varighet. Det er en forutsetning at det er jevnlig oppfølging av lege, og at vilkårene i kolonnens første ledd bokstav b og c er oppfylt.</article></div></article></section><section class="section" data-name="kapII" id="kapittel-2" data-lovdata-URL="LTI/forskrift/2021-10-18-3068/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>