<!DOCTYPE html><html lang="no"><head><title>Forskrift om overtredelsesgebyr etter lakse- og innlandsfiskloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-01-1741</dd><dt class="dokid">DokumentID</dt><dd class="dokid">LTI/forskrift/2021-06-01-1741</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Avdeling for naturforvaltning</li></ul></dd><dt class="dateInForce">I kraft fra</dt><dd class="dateInForce">2021-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-05-15-47/§48a</li><li>forskrift/2021-05-28-1702</li></ul></dd><dt class="dateOfPublication">Kunngjort</dt><dd class="dateOfPublication">2021-06-03 09:20</dd><dt class="journalNumber">Journalnummer</dt><dd class="journalNumber">2021-0892</dd><dt class="titleShort">Korttittel</dt><dd class="titleShort">Forskrift om overtredelsesgebyr etter lakse- og innlandsfiskloven</dd><dt class="title">Tittel</dt><dd class="title">Forskrift om overtredelsesgebyr etter lakse- og innlandsfiskloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Klima- og miljødepartementet 1. juni 2021 med hjemmel i lov 15. mai 1992 nr. 47 om laksefisk og innlandsfisk mv. (lakse- og innlandsfiskloven) § 48a første og tredje ledd, jf. delegeringsvedtak 28. mai 2021 nr. 1702.</dd><dt class="refid">RefID</dt><dd class="refid">forskrift/2021-06-01-1741</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overtredelsesgebyr etter lakse- og innlandsfiskloven<ul class="tocSubUl"><li>§ 1. Virkeområde</li><li>§ 2. Overtredelsesgebyr etter faste satser</li><li>§ 3. Øvre ramme for individuelt utmålt overtredelsesgebyr</li><li>§ 4. Saksbehandling</li><li>§ 5. Betaling</li><li>§ 6. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-01-1741" id="dokument"><h1>Forskrift om overtredelsesgebyr etter lakse- og innlandsfiskloven</h1><article class="legalArticle" data-lovdata-URL="LTI/forskrift/2021-06-01-1741/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gir regler om utmåling av overtredelsesgebyr etter lakse- og innlandsfiskloven § 48a.</article></article><article class="legalArticle" data-lovdata-URL="LTI/forskrift/2021-06-01-1741/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overtredelsesgebyr etter faste satser</span></h2><article class="numberedLegalP" data-numerator="1" id="paragraf-2-nummer-1">(1) Ved overtredelse av følgende bestemmelser kan Miljødirektoratet ilegge overtredelsesgebyr etter en fast sats på 3&#xa0;000 kroner:<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-1-punkt-1"><article class="legalP" id="paragraf-2-nummer-1-punkt-1-ledd-1">plikten til å betale fiskeravgift eller til å føre kontroll med slik betaling, fastsatt i, eller i medhold av, lakse- og innlandsfiskloven § 30 første og fjerde ledd.</article></article></li><li data-li-identifier="b." data-name="b."><article class="listArticle" id="paragraf-2-nummer-1-punkt-2"><article class="legalP" id="paragraf-2-nummer-1-punkt-2-ledd-1">bestemmelser om kvoter, redskapsbruk, minstemål mv. ved fiske etter anadrome laksefisk med stang og håndsnøre i vassdrag og sjøen fastsatt i medhold av lakse- og innlandsfiskloven § 11 og § 33.</article></article></li><li data-li-identifier="c." data-name="c."><article class="listArticle" id="paragraf-2-nummer-1-punkt-3"><article class="legalP" id="paragraf-2-nummer-1-punkt-3-ledd-1">bestemmelser om utsetting og opptak av fortøyninger o.l. for faststående redskap fastsatt i medhold av lakse- og innlandsfiskloven § 33.</article></article></li><li data-li-identifier="d." data-name="d."><article class="listArticle" id="paragraf-2-nummer-1-punkt-4"><article class="legalP" id="paragraf-2-nummer-1-punkt-4-ledd-1">bestemmelser om fisketid, redskapstyper, fangstmetoder, maskevidde, minstemål mv. ved fiske etter innlandsfisk fastsatt i medhold av lakse- og innlandsfiskloven § 34.</article></article></li><li data-li-identifier="e." data-name="e."><article class="listArticle" id="paragraf-2-nummer-1-punkt-5"><article class="legalP" id="paragraf-2-nummer-1-punkt-5-ledd-1">bestemmelser om merking av faststående redskap fastsatt i medhold av lakse- og innlandsfiskloven § 43 tredje ledd.</article></article></li></ul></article><article class="numberedLegalP" data-numerator="2" id="paragraf-2-nummer-2">(2) Ved overtredelse av følgende bestemmelser kan Miljødirektoratet ilegge overtredelsesgebyr etter en fast sats på 6&#xa0;000 kroner:<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1">forbudet mot å bruke stang eller håndsnøre på en slik måte at fisken vil krøkes fastsatt i medhold av lakse- og innlandsfiskloven § 33.</article></article></li><li data-li-identifier="b." data-name="b."><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1">forbudet mot å sette faststående redskap lenger ut fra land enn en fjerdedel av fjorden eller sundets bredde, jf. forskrift 25. februar 2003 nr. 256 om oppgaveplikt og om redskaper som er tillatt benyttet ved fiske etter anadrome laksefisk § 11, jf. lakse- og innlandsfiskloven § 33.</article></article></li><li data-li-identifier="c." data-name="c."><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1">bestemmelser om fisketid ved fiske etter anadrome laksefisk med stang og håndsnøre i vassdrag og sjøen fastsatt i medhold av lakse- og innlandsfiskloven § 11 og § 33.</article></article></li><li data-li-identifier="d." data-name="d."><article class="listArticle" id="paragraf-2-nummer-2-punkt-4"><article class="legalP" id="paragraf-2-nummer-2-punkt-4-ledd-1">bestemmelser om fisketid, redskapstyper, fangstmetoder, maskevidde, minstemål mv. ved fangst av edelkreps og ved fiske med faststående redskap i lokaliteter med bestemmelser om fiske etter storørret, fastsatt i medhold av lakse- og innlandsfiskloven § 34.</article></article></li><li data-li-identifier="e." data-name="e."><article class="listArticle" id="paragraf-2-nummer-2-punkt-5"><article class="legalP" id="paragraf-2-nummer-2-punkt-5-ledd-1">forbudet mot fangst- og avlivingsmetoder fastsatt i, eller i medhold av, lakse- og innlandsfiskloven § 37 tredje og fjerde ledd.</article></article></li><li data-li-identifier="f." data-name="f."><article class="listArticle" id="paragraf-2-nummer-2-punkt-6"><article class="legalP" id="paragraf-2-nummer-2-punkt-6-ledd-1">forbudet mot å transportere levende fisk i og ved vassdrag uten tillatelse, jf. lakse- og innlandsfiskloven § 37 femte ledd.</article></article></li><li data-li-identifier="g." data-name="g."><article class="listArticle" id="paragraf-2-nummer-2-punkt-7"><article class="legalP" id="paragraf-2-nummer-2-punkt-7-ledd-1">plikten til å omgående avlive all fisk som fanges og ikke settes ut umiddelbart, jf. lakse- og innlandsfiskloven § 37 sjette ledd, første punktum.</article></article></li><li data-li-identifier="h." data-name="h."><article class="listArticle" id="paragraf-2-nummer-2-punkt-8"><article class="legalP" id="paragraf-2-nummer-2-punkt-8-ledd-1">forbudet mot gjenutsetting, eller plikten til umiddelbar avliving, av fremmede organismer, jf. lakse- og innlandsfiskloven § 37 sjette ledd, andre punktum.</article></article></li><li data-li-identifier="i." data-name="i."><article class="listArticle" id="paragraf-2-nummer-2-punkt-9"><article class="legalP" id="paragraf-2-nummer-2-punkt-9-ledd-1">bestemmelser om fiske med stang og håndsnøre ved utløpet av vassdrag med anadrome laksefisk fastsatt i medhold av lakse- og innlandsfiskloven § 40.</article></article></li><li data-li-identifier="j." data-name="j."><article class="listArticle" id="paragraf-2-nummer-2-punkt-10"><article class="legalP" id="paragraf-2-nummer-2-punkt-10-ledd-1">plikten til gjenutsetting av anadrome laksefisk som er fanget med redskap som er ulovlig til fangst av slik fisk eller utenfor lovlig fisketid for denne, jf. lakse- og innlandsfiskloven § 47 første ledd.</article></article></li></ul></article><article class="numberedLegalP" data-numerator="3" id="paragraf-2-nummer-3">(3) Ved overtredelse av følgende bestemmelser kan Miljødirektoratet ilegge overtredelsesgebyr etter en fast sats på 12&#xa0;000 kroner:<ul class="defaultList"><li data-li-identifier="a." data-name="a."><article class="listArticle" id="paragraf-2-nummer-3-punkt-1"><article class="legalP" id="paragraf-2-nummer-3-punkt-1-ledd-1">bestemmelser om fisketid for faststående redskaper fastsatt i medhold av lakse- og innlandsfiskloven § 33.</article></article></li><li data-li-identifier="b." data-name="b."><article class="listArticle" id="paragraf-2-nummer-3-punkt-2"><article class="legalP" id="paragraf-2-nummer-3-punkt-2-ledd-1">bestemmelser om stenging av faststående redskaper fastsatt i medhold av lakse- og innlandsfiskloven § 33.</article></article></li><li data-li-identifier="c." data-name="c."><article class="listArticle" id="paragraf-2-nummer-3-punkt-3"><article class="legalP" id="paragraf-2-nummer-3-punkt-3-ledd-1">bestemmelser om bruk av ledegarn til faststående redskap fastsatt i medhold av lakse- og innlandsfiskloven § 33.</article></article></li></ul></article><article class="numberedLegalP" data-numerator="4" id="paragraf-2-nummer-4">(4) Overtredelsesgebyr kan ilegges på stedet.</article><article class="numberedLegalP" data-numerator="5" id="paragraf-2-nummer-5">(5) Foreligger det flere overtredelser som alle kan avgjøres ved overtredelsesgebyr etter faste satser, kan disse avgjøres ved et felles overtredelsesgebyr. Det høyeste enkeltgebyret gis fullt ut, og summen av de øvrige gebyrene reduseres med 50&#xa0;%. Overtredelsesgebyr skal likevel ikke utferdiges når dette etter disse bestemmelser vil overstige 18&#xa0;000 kroner.</article></article><article class="legalArticle" data-lovdata-URL="LTI/forskrift/2021-06-01-1741/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Øvre ramme for individuelt utmålt overtredelsesgebyr</span></h2><article class="numberedLegalP" data-numerator="1" id="paragraf-3-nummer-1">(1) Ved overtredelse av andre bestemmelser enn de som er nevnt i § 2 kan Miljødirektoratet ilegge individuelt utmålt overtredelsesgebyr. Den øvre ramme for overtredelsesgebyr som utmåles i det enkelte tilfelle er 50&#xa0;000 kroner for fysiske personer og 100&#xa0;000 kroner for foretak.</article><article class="numberedLegalP" data-numerator="2" id="paragraf-3-nummer-2">(2) Foreligger det flere overtredelser som alle kan avgjøres ved overtredelsesgebyr, kan disse avgjøres ved et felles overtredelsesgebyr. Den øvre rammen gjelder også der flere overtredelser kan avgjøres ved et felles overtredelsesgebyr.</article></article><article class="legalArticle" data-lovdata-URL="LTI/forskrift/2021-06-01-1741/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" id="paragraf-4-ledd-1">For behandlingen av vedtak om overtredelsesgebyr gjelder saksbehandlingsreglene i forvaltningsloven kapittel II–VI og reglene om administrative sanksjoner i forvaltningsloven kapittel IX.</article></article><article class="legalArticle" data-lovdata-URL="LTI/forskrift/2021-06-01-1741/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Betaling</span></h2><article class="numberedLegalP" data-numerator="1" id="paragraf-5-nummer-1">(1) Fristen for å betale overtredelsesgebyr er 30 dager fra vedtaket ble fattet, med mindre annet er fastsatt i vedtaket. Dersom overtredelsesgebyret ikke blir betalt ved forfall, påløper forsinkelsesrenter i samsvar med lov 17. desember 1976 nr. 100 om renter ved forsinket betaling m.m.</article><article class="numberedLegalP" data-numerator="2" id="paragraf-5-nummer-2">(2) Endelig vedtak om overtredelsesgebyr er tvangsgrunnlag for utlegg. Overtredelsesgebyret tilfaller statskassen.</article></article><article class="legalArticle" data-lovdata-URL="LTI/forskrift/2021-06-01-1741/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttreden</span></h2><article class="legalP" id="paragraf-6-ledd-1">Forskriften trer i kraft straks.</article></article></main></body></html>