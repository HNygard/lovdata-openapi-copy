<!DOCTYPE html><html lang="no"><head><title>Forskrift om endring i forskrift om dagpenger under arbeidsløshet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-09-15-2756</dd><dt class="dokid">DokumentID</dt><dd class="dokid">LTI/forskrift/2021-09-15-2756</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2021-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-09-16-890</li></ul></dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§4-6</li></ul></dd><dt class="dateOfPublication">Kunngjort</dt><dd class="dateOfPublication">2021-09-16 14:40</dd><dt class="journalNumber">Journalnummer</dt><dd class="journalNumber">2021-1609</dd><dt class="titleShort">Korttittel</dt><dd class="titleShort">Endr. i dagpengeforskriften</dd><dt class="title">Tittel</dt><dd class="title">Forskrift om endring i forskrift om dagpenger under arbeidsløshet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 15. september 2021 med hjemmel i lov 28. februar 1997 nr. 19 om folketrygd (folketrygdloven) § 4-6 første og annet ledd.</dd><dt class="refid">RefID</dt><dd class="refid">forskrift/2021-09-15-2756</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om dagpenger under arbeidsløshet<ul class="tocSubUl"><li>I<ul class="tocSubUl"><li>§ 4-3. (deltakelse i arbeidsmarkedstiltak)</li><li>§ 4-3b. (grunnskoleopplæring, videregående opplæring og opplæring i grunnleggende ferdigheter) § 4-3c. (høyere yrkesfaglig utdanning) § 4-3d. (høyere utdanning) § 4-3e. (deltakelse på kurs mv.) § 4-3f. (opplæringsplan) § 4-3g. (overgangsregler)<ul class="tocSubUl"><li>§ 4-3b. (grunnskoleopplæring, videregående opplæring og opplæring i grunnleggende ferdigheter)</li><li>§ 4-3c. (høyere yrkesfaglig utdanning)</li><li>§ 4-3d. (høyere utdanning)</li><li>§ 4-3e. (deltakelse på kurs mv.)</li><li>§ 4-3f. (opplæringsplan)</li><li>§ 4-3g. (overgangsregler)</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-09-15-2756" id="dokument"><h1>Forskrift om endring i forskrift om dagpenger under arbeidsløshet</h1><section class="section" data-name="kapI" id="kapittel-1" data-lovdata-URL="LTI/forskrift/2021-09-15-2756/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 16. september 1998 nr. 890 om dagpenger under arbeidsløshet gjøres følgende endringer:</article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">(deltakelse i arbeidsmarkedstiltak)</span></span><article class="legalP" id="kapittel-1-foreslåttparagraf-1-ledd-1">Et medlem som deltar i et arbeidsmarkedstiltak i Arbeids- og velferdsetatens regi, jf. arbeidsmarkedsloven § 12, kan motta dagpenger dersom tiltaket ikke innebærer et ansettelsesforhold. De ordinære vilkårene for dagpenger gjelder.</article></article> <article class="defaultP" margin-top="true">Ny § 4-3a til § 4-3g skal lyde:</article><article class="futureLegalArticle" data-name="§4-3a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4-3a</span>. <span class="legalArticleTitle">(opplæring for innvandrere)</span></span><article class="legalP" id="kapittel-1-foreslåttparagraf-2-ledd-1">Et medlem som fyller vilkårene for dagpenger under arbeidsløshet, kan etter søknad til Arbeids- og velferdsetaten beholde dagpengene når medlemmet<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">deltar i introduksjonsprogrammet etter integreringsloven</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">deltar i godkjent opplæring i norsk og samfunnskunnskap etter integreringsloven i inntil ett år.</article></article></li></ul></article><article class="legalP" id="kapittel-1-foreslåttparagraf-2-ledd-2">Grensen på ett år etter første ledd bokstav b gjelder uavhengig av hvor mange undervisningstimer medlemmet deltar i. Perioden kan deles opp i bolker. Når særlige grunner taler for det, kan Arbeids- og velferdsetaten forlenge perioden for å fullføre en påbegynt opplæring i norsk og samfunnskunnskap.</article><article class="legalArticle" data-lovdata-URL="LTI/forskrift/2021-09-15-2756/§4-3b" data-name="§4-3b" id="kapittel-1-foreslåttparagraf-2-paragraf-1"><h3 class="legalArticleHeader"><span class="legalArticleValue">§ 4-3b</span>. <span class="legalArticleTitle">(grunnskoleopplæring, videregående opplæring og opplæring i grunnleggende ferdigheter)</span></h3><article class="legalP" id="kapittel-1-foreslåttparagraf-2-paragraf-1-ledd-1">Et medlem som er helt arbeidsledig eller helt permittert, og som har fylt 25 år, kan etter søknad til Arbeids- og velferdsetaten beholde dagpengene under grunnskoleopplæring eller videregående opplæring. Tilsvarende gjelder for et medlem som tar opplæring i grunnleggende ferdigheter. Arbeids- og velferdsetaten kan gi samtykke til opplæring på hel- eller deltid i hele dagpengeperioden.</article><article class="legalP" id="kapittel-1-foreslåttparagraf-2-paragraf-1-ledd-2">Medlemmet kan tidligst påbegynne opplæringen tolv uker etter vedtak om innvilgelse av dagpenger.</article><article class="legalP" id="kapittel-1-foreslåttparagraf-2-paragraf-1-ledd-3">Alderskravet i første ledd gjelder ikke for et medlem som tar opplæring påbegynt minst tolv uker før den datoen dagpengene ble innvilget fra. Kravet om forutgående arbeidssøkerperiode i annet ledd gjelder ikke for et medlem som mangler grunnskoleopplæring eller videregående opplæring, eller som tar opplæring påbegynt minst tolv uker før den datoen dagpenger ble innvilget fra.</article><article class="legalP" id="kapittel-1-foreslåttparagraf-2-paragraf-1-ledd-4">Et medlem som ikke tidligere har fullført og bestått opplæring som nevnt i første ledd første punktum, kan regnes som reell arbeidssøker selv om vedkommende bare søker arbeid innenfor et begrenset geografisk område, og arbeid som lar seg forene med opplæringen.</article></article><article class="legalArticle" data-lovdata-URL="LTI/forskrift/2021-09-15-2756/§4-3c" data-name="§4-3c" id="kapittel-1-foreslåttparagraf-2-paragraf-2"><h3 class="legalArticleHeader"><span class="legalArticleValue">§ 4-3c</span>. <span class="legalArticleTitle">(høyere yrkesfaglig utdanning)</span></h3><article class="legalP" id="kapittel-1-foreslåttparagraf-2-paragraf-2-ledd-1">Et medlem som er helt arbeidsledig eller helt permittert, og som har fylt 25 år, kan etter søknad til Arbeids- og velferdsetaten beholde dagpengene under høyere yrkesfaglig utdanning. Arbeids- og velferdsetaten kan gi samtykke til utdanning på hel- eller deltid i hele dagpengeperioden.</article><article class="legalP" id="kapittel-1-foreslåttparagraf-2-paragraf-2-ledd-2">Medlemmet kan tidligst påbegynne utdanningen tolv uker etter vedtak om innvilgelse av dagpenger.</article><article class="legalP" id="kapittel-1-foreslåttparagraf-2-paragraf-2-ledd-3">Alderskravet i første ledd og kravet om forutgående arbeidssøkerperiode i annet ledd gjelder ikke for et medlem som tar utdanning påbegynt minst tolv uker før den datoen dagpengene ble innvilget fra.</article></article><article class="legalArticle" data-lovdata-URL="LTI/forskrift/2021-09-15-2756/§4-3d" data-name="§4-3d" id="kapittel-1-foreslåttparagraf-2-paragraf-3"><h3 class="legalArticleHeader"><span class="legalArticleValue">§ 4-3d</span>. <span class="legalArticleTitle">(høyere utdanning)</span></h3><article class="legalP" id="kapittel-1-foreslåttparagraf-2-paragraf-3-ledd-1">Et medlem som er helt arbeidsledig eller helt permittert, og som har fylt 30 år, kan etter søknad til Arbeids- og velferdsetaten beholde dagpengene under utdanning på høyskole- eller universitetsnivå i inntil tolv måneder i løpet av dagpengeperioden. Utdanningen skal gi studiepoeng, og medlemmet kan ha en studieprogresjon på inntil 15 studiepoeng per halvår.</article><article class="legalP" id="kapittel-1-foreslåttparagraf-2-paragraf-3-ledd-2">Medlemmet kan tidligst påbegynne utdanningen tolv uker etter vedtak om innvilgelse av dagpenger.</article><article class="legalP" id="kapittel-1-foreslåttparagraf-2-paragraf-3-ledd-3">Alderskravet i første ledd og kravet om forutgående arbeidssøkerperiode i annet ledd gjelder ikke for et medlem som tar utdanning påbegynt minst tolv uker før den datoen dagpengene ble innvilget fra.</article></article><article class="legalArticle" data-lovdata-URL="LTI/forskrift/2021-09-15-2756/§4-3e" data-name="§4-3e" id="kapittel-1-foreslåttparagraf-2-paragraf-4"><h3 class="legalArticleHeader"><span class="legalArticleValue">§ 4-3e</span>. <span class="legalArticleTitle">(deltakelse på kurs mv.)</span></h3><article class="legalP" id="kapittel-1-foreslåttparagraf-2-paragraf-4-ledd-1">Et medlem som er helt arbeidsledig eller helt permittert, og som har fylt 25 år, kan etter søknad til Arbeids- og velferdsetaten beholde dagpengene under deltakelse på kurs og annen opplæring som ikke er omfattet av § 4-3 til § 4-3d. Opplæringen skal ikke være en del av et lengre utdanningsløp, og kan i sin helhet tilsvare maksimalt tre måneders opplæring på fulltid.</article><article class="legalP" id="kapittel-1-foreslåttparagraf-2-paragraf-4-ledd-2">Medlemmet kan tidligst påbegynne opplæringen tolv uker etter vedtak om innvilgelse av dagpenger.</article><article class="legalP" id="kapittel-1-foreslåttparagraf-2-paragraf-4-ledd-3">Alderskravet i første ledd og kravet om forutgående arbeidssøkerperiode i annet ledd gjelder ikke for et medlem som tar opplæring påbegynt minst tolv uker før den datoen dagpengene ble innvilget fra.</article></article><article class="legalArticle" data-lovdata-URL="LTI/forskrift/2021-09-15-2756/§4-3f" data-name="§4-3f" id="kapittel-1-foreslåttparagraf-2-paragraf-5"><h3 class="legalArticleHeader"><span class="legalArticleValue">§ 4-3f</span>. <span class="legalArticleTitle">(opplæringsplan)</span></h3><article class="legalP" id="kapittel-1-foreslåttparagraf-2-paragraf-5-ledd-1">Det er et vilkår for å beholde dagpengene under opplæring og utdanning etter § 4-3b til § 4-3e at det utarbeides en konkret opplæringsplan for gjennomføringen av og målet for utdanningen eller opplæringen. Planen utarbeides av Arbeids- og velferdsetaten etter innspill fra medlemmet.</article><article class="legalP" id="kapittel-1-foreslåttparagraf-2-paragraf-5-ledd-2">Dersom medlemmet uten rimelig grunn har et vesentlig avvik fra opplæringsplanen, kan Arbeids- og velferdsetaten treffe vedtak om at adgangen til å ta opplæring eller utdanning i kombinasjon med dagpenger, opphører. Medlemmet kan tidligst fremme ny søknad om å beholde dagpenger under opplæring eller utdanning seks måneder etter vedtaket om opphør.</article></article><article class="legalArticle" data-lovdata-URL="LTI/forskrift/2021-09-15-2756/§4-3g" data-name="§4-3g" id="kapittel-1-foreslåttparagraf-2-paragraf-6"><h3 class="legalArticleHeader"><span class="legalArticleValue">§ 4-3g</span>. <span class="legalArticleTitle">(overgangsregler)</span></h3><article class="legalP" id="kapittel-1-foreslåttparagraf-2-paragraf-6-ledd-1">Medlemmer som har fått innvilget dagpenger under opplæring eller utdanning etter § 4-3 før 1. oktober 2021, kan fortsette opplæringen eller utdanningen på de samme vilkårene i det tidsrommet vedtaket gjelder for.</article><article class="legalP" id="kapittel-1-foreslåttparagraf-2-paragraf-6-ledd-2">Medlemmer som tar opplæring eller utdanning i dagpengeperioden etter § 4-3a slik paragrafen lød frem til 1. oktober 2021, kan fortsette opplæringen eller utdanningen på de samme vilkårene til og med 31. desember 2021. Fra 1. januar 2022 kan disse medlemmene søke om å fortsette påbegynt opplæring eller utdanning i dagpengeperioden dersom de fyller vilkårene i § 4-3a til § 4-3e. Alderskravene og kravet om innledende arbeidssøkerperiode etter § 4-3b til § 4-3e gjelder ikke for disse medlemmene.</article></article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-09-15-2756/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. oktober 2021.</article></section></main></body></html>