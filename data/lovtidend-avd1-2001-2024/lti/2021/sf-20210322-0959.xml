<!DOCTYPE html><html lang="no"><head><title>Forskrift om endring i forskrift om omregistreringsavgift</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-03-22-959</dd><dt class="dokid">DokumentID</dt><dd class="dokid">LTI/forskrift/2021-03-22-959</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Skattelovavdelingen</li></ul></dd><dt class="dateInForce">I kraft fra</dt><dd class="dateInForce">2021-03-22</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-07-02-1430</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2/§1</li><li>null</li></ul></dd><dt class="dateOfPublication">Kunngjort</dt><dd class="dateOfPublication">2021-03-26 14:45</dd><dt class="journalNumber">Journalnummer</dt><dd class="journalNumber">2021-0444</dd><dt class="titleShort">Korttittel</dt><dd class="titleShort">Endr. i forskrift om omregistreringsavgift</dd><dt class="title">Tittel</dt><dd class="title">Forskrift om endring i forskrift om omregistreringsavgift</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 22. mars 2021 med hjemmel i lov 19. juni 1959 nr. 2 om avgifter vedrørende motorkjøretøyer og båter (motorkjøretøy- og båtavgiftsloven) § 1 og til gjennomføring av Stortingets avgiftsvedtak.</dd><dt class="refid">RefID</dt><dd class="refid">forskrift/2021-03-22-959</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om omregistreringsavgift<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-03-22-959" id="dokument"><h1>Forskrift om endring i forskrift om omregistreringsavgift</h1><section class="section" data-name="kapI" id="kapittel-1" data-lovdata-URL="LTI/forskrift/2021-03-22-959/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 2. juli 1986 nr. 1430 om omregistreringsavgift gjøres følgende endringer:</article> <article class="defaultP" margin-top="true">§ 4 oppheves.</article> <article class="defaultP" margin-top="true">§ 6 skal lyde:</article><article class="defaultP">1. <i>Navneendring</i></article><article class="legalP" id="kapittel-1-ledd-2">Det gis fritak for avgift ved omregistrering av kjøretøy som skyldes endring av personnavn eller firmanavn.</article><article class="defaultP">2. <i>Ektefeller</i></article><article class="legalP" id="kapittel-1-ledd-3">Det gis fritak for avgift ved omregistrering av kjøretøy på ektefelle. Fritaket omfatter også omregistrering på ektefelle i forbindelse med separasjon, skilsmisse eller dødsfall.</article><article class="defaultP">3. <i>Arv mellom foreldre og barn</i></article><article class="legalP" id="kapittel-1-ledd-4">Det gis fritak for avgift ved omregistrering av kjøretøy mellom foreldre og barn ved arv. Fritaket gjelder ikke forskudd på arv.</article><article class="defaultP">4. <i>Gamle kjøretøy</i></article><article class="legalP" id="kapittel-1-ledd-5">Avgiftsfritaket for kjøretøy som er 30 år eller eldre, bestemmes ut fra kjøretøyets registreringsår ifølge motorvognregisteret. Fritaket gjelder kjøretøy som er 30 år eller eldre i omregistreringsåret.</article><article class="legalP" id="kapittel-1-ledd-6">For kjøretøy som importeres, bestemmes avgiftsfritaket ut fra det registreringsår som blir lagt til grunn for registreringen her i landet og som tas inn i det norske motorvognregister.</article><article class="defaultP">5. <i>Utloddet kjøretøy</i></article><article class="legalP" id="kapittel-1-ledd-7">Det gis fritak for avgift ved omregistrering av kjøretøy som utloddes og som tidligere har vært registrert på utlodderen. Det er et vilkår for fritak at kjøretøyets registrerte eier har tillatelse til utlodding av kjøretøyet etter lotteriloven § 6 eller § 7 i det tidsrommet kjøretøyet har vært registrert.</article><article class="defaultP">6. <i>Diplomat- og NATO-vogner</i></article><article class="legalP" id="kapittel-1-ledd-8">Det gis fritak for avgift ved omregistrering av kjøretøy på fremmed stats diplomatisk eller konsulær stasjon, på diplomatisk eller konsulær tjenesteperson eller nevnte stasjoners utenlandske personell som nyter personlig toll- og avgiftsfrihet.</article><article class="legalP" id="kapittel-1-ledd-9">Det gis også fritak for avgift ved omregistrering av kjøretøy på NATO-hovedkvarteret i Norge og hovedkvarterets utenlandske personell som nyter personlig tollfrihet.</article><article class="legalP" id="kapittel-1-ledd-10">Når kjøretøy med registreringstilhørighet som nevnt ovenfor, blir omregistrert på eier som ikke har avgiftsfri status, skal avgift betales.</article><article class="defaultP">7. <i>Fritak ved korttidsregistrering</i></article><article class="legalP" id="kapittel-1-ledd-11">Det gis fritak for avgift ved omregistrering av kjøretøy som har vært registrert på samme eier i to måneder eller mindre. Det er et vilkår for fritak at<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-11-punkt-1"><article class="legalP" id="kapittel-1-ledd-11-punkt-1-ledd-1">ny registrering er foretatt</article></article></li><li data-li-identifier="b." data-name="b."><article class="listArticle" id="kapittel-1-ledd-11-punkt-2"><article class="legalP" id="kapittel-1-ledd-11-punkt-2-ledd-1">kjennemerkene er registrert innkommet til Statens vegvesen eller</article></article></li><li data-li-identifier="c." data-name="c."><article class="listArticle" id="kapittel-1-ledd-11-punkt-3"><article class="legalP" id="kapittel-1-ledd-11-punkt-3-ledd-1">de nødvendige dokumenter for omregistrering er innkommet til Statens vegvesen senest 2 måneder etter forrige registrering.</article></article></li></ul></article><article class="legalP" id="kapittel-1-ledd-12">Fristen på to måneder skal regnes fra registreringsdato til og med samme dato i andre etterfølgende måned. I mangel av tilsvarende dato løper fristen ut på den siste dag i måneden. Ender fristen på en lørdag, helgedag eller dag som etter lovgivningen er likestilt med helgedag, forlenges fristen til den nærmest følgende virkedag.</article><article class="legalP" id="kapittel-1-ledd-13">Fritaket etter første ledd gjelder ikke dersom foregående omregistrering var avgiftsfri etter bestemmelsene i avgiftsvedtakets § 2 bokstav a–c, e–j og l.</article><article class="legalP" id="kapittel-1-ledd-14">For kjøretøy som er avregistrert innen to måneder fra siste registrering og blir dokumentert hogd eller levert til vraking på godkjent oppsamlingsplass, kan skattekontoret på søknad refundere betalt avgift.</article><article class="defaultP">8. <i>Kjøpsheving og omlevering av førstegangsregistrert kjøretøy</i></article><article class="legalP" id="kapittel-1-ledd-15">Det gis fritak for avgift ved omregistrering tilbake på selger som følge av kjøpsheving eller omlevering, etter kjøpslovens eller forbrukerkjøpslovens bestemmelser, av et første gangs registrert kjøretøy her i landet. Det er et vilkår at tidligere innberettet merverdiavgift er godskrevet etter merverdiavgiftslovens bestemmelser.</article><article class="legalP" id="kapittel-1-ledd-16">Det gis også fritak for avgift ved omregistrering på ny eier av et kjøretøy som er registrert tilbake på selger som følge av kjøpsheving eller omlevering som nevnt i første ledd. Det er et vilkår for fritaket at salget til ny eier er belastet med merverdiavgift etter merverdiavgiftslovens bestemmelser.</article><article class="defaultP">9. <i>Kjøpsheving av brukt kjøretøy</i></article><article class="legalP" id="kapittel-1-ledd-17">Kjøper av brukt kjøretøy kan på søknad til skattekontoret få refundert betalt omregistreringsavgift ved kjøpsheving etter kjøpslovens bestemmelser når<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-17-punkt-1"><article class="legalP" id="kapittel-1-ledd-17-punkt-1-ledd-1">kjøper har betalt eller blitt belastet avgiften</article></article></li><li data-li-identifier="b." data-name="b."><article class="listArticle" id="kapittel-1-ledd-17-punkt-2"><article class="legalP" id="kapittel-1-ledd-17-punkt-2-ledd-1">kjøpesummen er tilbakebetalt til kjøperen og</article></article></li><li data-li-identifier="c." data-name="c."><article class="listArticle" id="kapittel-1-ledd-17-punkt-3"><article class="legalP" id="kapittel-1-ledd-17-punkt-3-ledd-1">selger ikke har refundert eller godskrevet kjøperen avgiften.</article></article></li></ul></article><article class="defaultP">10. <i>Omorganisering av virksomhet</i></article><article class="legalP" id="kapittel-1-ledd-18">Det gis fritak ved omorganiseringer som er gjennomført med lovfestet selskapsrettslig kontinuitet, samt omorganisering som kan gjennomføres med skattemessig kontinuitet etter skatteloven § 11-2 til § 11-5, § 11-11 og § 11-20 med tilhørende forskrifter.</article><article class="defaultP">11. <i>Sletting</i></article><article class="legalP" id="kapittel-1-ledd-19">Det oppstår ikke avgiftsplikt dersom medeier strykes (slettes) fra motorvognregisteret, eller der eier og medeier bytter plass i motorvognregisteret.</article><article class="defaultP">12. <i>Elektriske kjøretøy</i></article><article class="legalP" id="kapittel-1-ledd-20">Det gis fritak ved omregistrering av motorvogn som bare bruker elektrisitet til fremdrift, herunder motorvogn hvor elektrisiteten er produsert i brenselceller.</article><article class="legalP" id="kapittel-1-ledd-21">Fritaket omfatter ikke motorvogn<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-21-punkt-1"><article class="legalP" id="kapittel-1-ledd-21-punkt-1-ledd-1">som under kjøring kan tilføres strøm ved bruk av ekstern forbrenningsmotor</article></article></li><li data-li-identifier="b." data-name="b."><article class="listArticle" id="kapittel-1-ledd-21-punkt-2"><article class="legalP" id="kapittel-1-ledd-21-punkt-2-ledd-1">som til fremdrift benytter stempeldrevet forbrenningsmotor som kan benytte hydrogen som drivstoff.</article></article></li></ul></article><article class="defaultP">13. <i>Dokumentasjon for avgiftsfritak</i></article><article class="legalP" id="kapittel-1-ledd-22">Det skal kunne dokumenteres at vilkårene for avgiftsfritak er oppfylt.</article></section><section class="section" data-name="kapII" id="kapittel-2" data-lovdata-URL="LTI/forskrift/2021-03-22-959/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>