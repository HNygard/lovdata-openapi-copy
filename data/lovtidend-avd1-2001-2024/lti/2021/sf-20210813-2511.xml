<!DOCTYPE html><html lang="no"><head><title>Forskrift om tilskudd til fartøyvern</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-13-2511</dd><dt class="dokid">DokumentID</dt><dd class="dokid">LTI/forskrift/2021-08-13-2511</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljøavdelingen</li></ul></dd><dt class="dateInForce">I kraft fra</dt><dd class="dateInForce">2021-09-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-08-17 14:20</dd><dt class="journalNumber">Journalnummer</dt><dd class="journalNumber">2021-1471</dd><dt class="titleShort">Korttittel</dt><dd class="titleShort">Forskrift om tilskudd til fartøyvern</dd><dt class="title">Tittel</dt><dd class="title">Forskrift om tilskudd til fartøyvern</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. august 2021 til oppfølging av Stortingets budsjettvedtak, kap. 1429, post 74. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2021-08-13-2511</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til fartøyvern<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Hva det kan gis tilskudd til</li><li>§ 4. Krav til kompetanse</li><li>§ 5. Krav til søknaden</li><li>§ 6. Rett til å innhente ytterligere opplysninger. Søkers opplysningsplikt</li><li>§ 7. Hvordan tilskudd fastsettes</li><li>§ 8. Tilskuddsbrevet</li><li>§ 9. Tilskuddsmottakerens plikter</li><li>§ 10. Utbetaling av tilskudd</li><li>§ 11. Rapporteringsplikter</li><li>§ 12. Kontroll med betingelser og vilkår – rett til opplysninger</li><li>§ 13. Kontroll med fylkeskommunen og Sametinget som tilskuddsforvalter</li><li>§ 14. Stans og tilbakebetaling</li><li>§ 15. Klage</li><li>§ 16. Klima- og miljødepartementets kompetanse til å endre forskriften</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-08-13-2511" id="dokument"><h1>Forskrift om tilskudd til fartøyvern</h1><article class="legalArticle" data-lovdata-URL="LTI/forskrift/2021-08-13-2511/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å medvirke til at vernete og fredete fartøy kan bli vedlikeholdt og satt i stand etter antikvariske retningslinjer og bli benyttet som ressurser i en bærekraftig samfunnsutvikling.</article><article class="legalP" id="paragraf-1-ledd-2">Tilskuddsordningen skal bidra til å stimulere frivilliges kompetanse og innsats i verdiskaping lokalt og regionalt, og til å opprettholde kunnskapen om eldre håndverk og teknikker knyttet til tre- og stålfartøy og fagmiljøer med slik kunnskap.</article></article><article class="legalArticle" data-lovdata-URL="LTI/forskrift/2021-08-13-2511/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med fredete fartøy menes i forskriften fartøy som er fredet etter kulturminneloven § 14a.</article><article class="legalP" id="paragraf-2-ledd-2">Med vernete fartøy menes i forskriften fartøy som er tildelt status som vernet etter søknad og særskilt avtale med Riksantikvaren.</article></article><article class="legalArticle" data-lovdata-URL="LTI/forskrift/2021-08-13-2511/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-3-ledd-1">Det kan gis tilskudd til sikring, vedlikehold, istandsetting og restaurering av fredete og vernete fartøy. Eiere og forvaltere av fredete eller vernete fartøy kan få tilskudd. Det samme gjelder organisasjoner, foreninger og prosjekter som opererer innenfor tilskuddsordningens formål.</article><article class="legalP" id="paragraf-3-ledd-2">For tilskudd er det et vilkår at fartøyet har tilstrekkelig grunnlagsdokumentasjon til å kunne vurdere tiltakene det søkes tilskudd til. Med grunnlagsdokumentasjonen menes en oppdatert tilstandsvurdering, en teknisk-historisk dokumentasjonsrapport og en restaureringsplan. Dokumentasjonsrapporten og restaureringsplanen skal være godkjent av kulturmiljøforvaltningen.</article><article class="legalP" id="paragraf-3-ledd-3">Tilskuddsmottaker kan bruke 10–15&#xa0;% av tilskudd til prosjektledelse og prosjektoppfølging forbundet med tiltak det gis tilskudd til.</article><article class="legalP" id="paragraf-3-ledd-4">Det gis ikke tilskudd til<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-4-punkt-1"><article class="legalP" id="paragraf-3-ledd-4-punkt-1-ledd-1">kostnader knyttet til dugnadsinnsats</article></article></li><li data-li-identifier="b." data-name="b."><article class="listArticle" id="paragraf-3-ledd-4-punkt-2"><article class="legalP" id="paragraf-3-ledd-4-punkt-2-ledd-1">reise og opphold</article></article></li><li data-li-identifier="c." data-name="c."><article class="listArticle" id="paragraf-3-ledd-4-punkt-3"><article class="legalP" id="paragraf-3-ledd-4-punkt-3-ledd-1">sertifiseringsutgifter som ikke kan defineres som antikvariske tiltak</article></article></li><li data-li-identifier="d." data-name="d."><article class="listArticle" id="paragraf-3-ledd-4-punkt-4"><article class="legalP" id="paragraf-3-ledd-4-punkt-4-ledd-1">administrative utgifter hos eier</article></article></li><li data-li-identifier="e." data-name="e."><article class="listArticle" id="paragraf-3-ledd-4-punkt-5"><article class="legalP" id="paragraf-3-ledd-4-punkt-5-ledd-1">museumsdrift eller -virksomhet.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til kompetanse</span></h2><article class="legalP" id="paragraf-4-ledd-1">Prosjekterende og utførende foretak skal oppgi formell kompetanse og referanseprosjekter med kontaktinformasjon. Generelt skal det stilles krav til at håndverkerne har deltatt i minst to prosjekter tidligere med tilsvarende arbeidsoppgaver. Som et alternativt eller supplerende krav til erfaring, kan det stilles krav om gjennomført relevant utdanning eller kurs.</article><article class="legalP" id="paragraf-4-ledd-2">Det kan lempes på kravene om referanseprosjekter og tidligere deltakelse med tilsvarende oppgaver, under forutsetning av at utførende foretak knytter til seg den nødvendige kompetansen fra andre aktører med relevant erfaring. Det skal i slike tilfeller opplyses hvilken kompetanse som blir tilknyttet prosjektet. Også denne kompetansen må dokumenteres.</article></article><article class="legalArticle" data-lovdata-URL="LTI/forskrift/2021-08-13-2511/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om tilskudd skal sendes til fylkeskommunen. For samiske fartøy skal søknaden sendes til Sametinget. Søknadsfristen er 1. november hvert år.</article><article class="legalP" id="paragraf-5-ledd-2">Søknaden skal angi<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">informasjon om kulturminnet og prosjektet det søkes tilskudd til</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">hvilke arbeider som planlegges gjennomført, hvordan de planlegges gjennomført og hvilke antikvariske hensyn som skal ivaretas</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">plan for gjennomføringen av tiltaket eller aktiviteten med virkemidler, samarbeidspartnere og fremdriftsplan</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">kostnadsoverslag og budsjett</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">om og hvor mye støtte som er mottatt fra offentlig instans de siste to årene, og eventuelle søknader til eller tilskudd fra offentlig instans inneværende år</article></article></li><li data-li-identifier="g." data-name="g."><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">om søker har eller forventer å få refusjon for merverdiavgift for det omsøkte tiltaket.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til å innhente ytterligere opplysninger. Søkers opplysningsplikt</span></h2><article class="legalP" id="paragraf-6-ledd-1">Fylkeskommunen eller Sametinget kan som søknadsmottaker<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">foreta befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hvordan tilskudd fastsettes</span></h2><article class="legalP" id="paragraf-7-ledd-1">Fylkeskommunen avgjør om det skal gis tilskudd og fastsetter tilskuddsbeløpets størrelse, etter en skjønnsmessig vurdering av fartøyets kulturminneverdi og tiltakets virkning på dette, for ett år av gangen. For samiske fartøy avgjør Sametinget om det skal gis tilskudd og fastsetter tilskuddsbeløpet tilsvarende.</article><article class="legalP" id="paragraf-7-ledd-2">Tilskudd skal fordeles etter følgende prioritering:<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">prosjekter som er igangsatt, eller opptar slipp eller dokk, som følge av tilskudd fra kulturmiljøforvaltningen</article></article></li><li data-li-identifier="2." data-name="2."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">fartøy som har pålegg som må gjennomføres for å beholde sertifikater</article></article></li><li data-li-identifier="3." data-name="3."><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">fartøy som er fredet</article></article></li><li data-li-identifier="4." data-name="4."><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">fartøy og prosjekter med stor frivillig innsats.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddsbrevet</span></h2><article class="legalP" id="paragraf-8-ledd-1">Vedtak om tilskudd skal meddeles søkeren i et tilskuddsbrev. Tilskuddsbrevet skal opplyse om<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">tilskuddsbeløpet</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">hva tilskuddet skal brukes til, utbetalingsordningen, og vilkår for tilskuddet</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">krav til rapportering og dokumentasjon etter § 11</article></article></li><li data-li-identifier="d." data-name="d."><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">tilskuddsmottakerens plikter etter § 9</article></article></li><li data-li-identifier="e." data-name="e."><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">reaksjoner dersom mottakeren ikke opptrer i samsvar med kravene i forskriften eller vilkårene for tilskuddet.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmottakerens plikter</span></h2><article class="legalP" id="paragraf-9-ledd-1">Tilskuddsmottaker skal<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">informere fylkeskommunen eller Sametinget som tilskuddsgiver om endrede forhold, som tidsramme eller omfang, som er av betydning for tiltaket</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">oppbevare regnskap med bilag i 3 år etter siste utbetaling.</article></article></li></ul></article><article class="legalP" id="paragraf-9-ledd-2">Tilskuddsmottakere skal bare bruke tilskuddet til aktiviteter tildelingsvedtaket omfatter. Tilskuddsmottakere som driver økonomisk aktivitet, skal føre separat regnskap for de aktivitetene det ytes tilskudd til.</article></article><article class="legalArticle" data-lovdata-URL="LTI/forskrift/2021-08-13-2511/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utbetaling av tilskudd</span></h2><article class="legalP" id="paragraf-10-ledd-1">Tilskudd betales som hovedregel ut etterskuddsvis for dokumenterte utgifter på anmodning fra søker. Eventuelt tilskudd til lønn eller forvaltning, drift og vedlikehold utbetales i rater.</article></article><article class="legalArticle" data-lovdata-URL="LTI/forskrift/2021-08-13-2511/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rapporteringsplikter</span></h2><article class="legalP" id="paragraf-11-ledd-1">Etter at tiltaket er gjennomført, skal tilskuddsmottaker levere en sluttrapport til fylkeskommunen eller Sametinget som tilskuddsgiver, som påser at arbeidene er utført i samsvar med vilkårene for tilskuddet. Sluttrapporten skal foreligge senest tre måneder etter at tiltaket er gjennomført, og skal inneholde<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">regnskapsoversikt over kostnader og finansiering, oppsatt i henhold til omsøkt budsjett, og hvor avvik er forklart</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">orientering om tiltaket er gjennomført i henhold til vilkår for tilskuddet</article></article></li><li data-li-identifier="c." data-name="c."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">redegjørelse for hele prosjektet og rapport for utført arbeid</article></article></li><li data-li-identifier="d." data-name="d."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">dokumentasjon av tiltaket fra før, under og etter arbeidet.</article></article></li></ul></article><article class="legalP" id="paragraf-11-ledd-2">Det kan gjøres unntak fra kravet om frist for sluttrapport dersom særlige grunner taler for det.</article></article><article class="legalArticle" data-lovdata-URL="LTI/forskrift/2021-08-13-2511/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll med betingelser og vilkår – rett til opplysninger</span></h2><article class="legalP" id="paragraf-12-ledd-1">Fylkeskommunen eller Sametinget kan som tilskuddsgiver kontrollere at betingelsene og vilkårene for tilskuddet er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">kreve ytterligere opplysninger og dokumentasjon som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-li-identifier="c." data-name="c."><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2511/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll med fylkeskommunen og Sametinget som tilskuddsforvalter</span></h2><article class="legalP" id="paragraf-13-ledd-1">Ved kontroll med fylkeskommunens og Sametinget sin forvaltning av tilskuddsordningen kan Riksantikvaren og Riksrevisjonen foreta stedlig kontroll og innhente nødvendig dokumentasjon.</article></article><article class="legalArticle" data-lovdata-URL="LTI/forskrift/2021-08-13-2511/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Stans og tilbakebetaling</span></h2><article class="legalP" id="paragraf-14-ledd-1">Har en tilskuddsmottaker ikke oppfylt kravene i forskriften og tilskuddsbrevet for å få utbetalt tilskuddet, kan fylkeskommunen eller Sametinget som tilskuddsgiver, stoppe videre utbetalinger.</article><article class="legalP" id="paragraf-14-ledd-2">Er tilskuddet ikke brukt i samsvar med kravene i forskriften og tilskuddsbrevet, kan tilskuddet kreves delvis eller helt tilbakebetalt. Der tilskuddet overstiger de faktiske kostnadene ved tiltaket, kan det overskytende kreves tilbakebetalt.</article><article class="legalP" id="paragraf-14-ledd-3">Ved krav om tilbakebetaling skal mottaker av utbetalt tilskudd skriftlig underrettes om dette med fastsatt frist for tilbakebetaling. Tilbakebetalingskrav er enkeltvedtak, som kan påklages.</article></article><article class="legalArticle" data-lovdata-URL="LTI/forskrift/2021-08-13-2511/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h2><article class="legalP" id="paragraf-15-ledd-1">Vedtak i saker om tilskudd kan påklages, jf. forvaltningsloven § 28. Riksantikvaren er klageinstans for vedtak fattet av fylkeskommunen eller Sametinget i medhold av denne forskriften.</article></article><article class="legalArticle" data-lovdata-URL="LTI/forskrift/2021-08-13-2511/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klima- og miljødepartementets kompetanse til å endre forskriften</span></h2><article class="legalP" id="paragraf-16-ledd-1">Klima- og miljødepartementet kan vedta endringer i denne forskriften.</article></article><article class="legalArticle" data-lovdata-URL="LTI/forskrift/2021-08-13-2511/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Forskriften trer i kraft 1. september 2021.</article></article></main></body></html>