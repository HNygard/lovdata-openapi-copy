<!DOCTYPE html><html lang="no"><head><title>Forskrift om graden doctor philosophiae (dr.philos.) ved Universitetet i Agder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-09-15-3067</dd><dt class="dokid">DokumentID</dt><dd class="dokid">LTI/forskrift/2021-09-15-3067</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="subunit">Etat</dt><dd class="subunit"><ul><li>Universitetet i Agder</li></ul></dd><dt class="dateInForce">I kraft fra</dt><dd class="dateInForce">2021-09-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-02-23-305</li></ul></dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li><li>lov/2005-04-01-15/§3-9</li><li>forskrift/2005-12-16-1574/§8</li></ul></dd><dt class="dateOfPublication">Kunngjort</dt><dd class="dateOfPublication">2021-10-20 14:25</dd><dt class="journalNumber">Journalnummer</dt><dd class="journalNumber">2021-1782</dd><dt class="titleShort">Korttittel</dt><dd class="titleShort">Forskrift om dr.philos., UiA</dd><dt class="title">Tittel</dt><dd class="title">Forskrift om graden doctor philosophiae (dr.philos.) ved Universitetet i Agder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet i Agder 15. september 2021 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2, § 3-3 og § 3-9 og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 8.</dd><dt class="refid">RefID</dt><dd class="refid">forskrift/2021-09-15-3067</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om graden doctor philosophiae (dr.philos.) ved Universitetet i Agder<ul class="tocSubUl"><li>Del I. Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Målsetting og innhold i graden dr.philos.</li><li>§ 3. Ansvar for graden</li></ul></li><li>Del II. Søknad om å fremstille seg og krav til avhandlingen<ul class="tocSubUl"><li>§ 4. Vilkår for å fremstille seg</li><li>§ 5. Søknad og krav til dokumentasjon</li><li>§ 6. Fakultetets behandling av søknaden</li><li>§ 7. Krav til avhandlingen</li><li>§ 8. Arbeider som ikke godtas</li></ul></li><li>Del III. Innlevering og bedømmelse<ul class="tocSubUl"><li>§ 9. Innlevering</li><li>§ 10. Oppnevning av bedømmelseskomité</li><li>§ 11. Innhenting av supplerende opplysninger</li><li>§ 12. Retting av formelle feil i avhandlingen</li><li>§ 13. Komitéens innstilling</li><li>§ 14. Fakultetets behandling av bedømmelseskomitéens innstilling</li><li>§ 15. Ny innlevering av omarbeidet avhandling</li><li>§ 16. Offentliggjøring av avhandlingen</li><li>§ 17. Prøveforelesninger</li><li>§ 18. Disputas</li><li>§ 19. Tildeling av graden og vitnemål</li><li>§ 20. Klage</li><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-09-15-3067" id="dokument"><h1>Forskrift om graden doctor philosophiae (dr.philos.) ved Universitetet i Agder</h1><section class="section" data-name="delI" id="kapittel-1" data-lovdata-URL="LTI/forskrift/2021-09-15-3067/KAPITTEL_1"><h2>Del I. Innledende bestemmelser</h2><article class="legalArticle" data-lovdata-URL="LTI/forskrift/2021-09-15-3067/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder graden doctor philosophiae (dr.philos.) ved Universitetet i Agder, og gir regler om retten til å fremstille seg for graden, om levering og vurdering av avhandlingen og om gjennomføringen av doktorgradsprøven.</article></article><article class="legalArticle" data-lovdata-URL="LTI/forskrift/2021-09-15-3067/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting og innhold i graden dr.philos.</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Graden dr.philos. er en ikke-veiledet doktorgrad som kan tildeles personer som har avlagt eksamen av høyere grad, det vil si mastergrad eller tilsvarende. Forskningsarbeidet og doktorgradsavhandlingen er utført på egenhånd uten formell tilknytning til universitetet.</article><article class="numberedLegalP" data-numerator="2" id="kapittel-1-paragraf-2-nummer-2">(2) En dr.philos.-grad kvalifiserer for forskningsvirksomhet og annet arbeid i samfunnet hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske standarder.</article><article class="numberedLegalP" data-numerator="3" id="kapittel-1-paragraf-2-nummer-3">(3) Graden dr.philos. ved Universitetet i Agder tildeles på grunnlag av en vitenskapelig avhandling og en doktorgradsprøve.</article><article class="numberedLegalP" data-numerator="4" id="kapittel-1-paragraf-2-nummer-4">(4) Doktorgradsprøven består av to prøveforelesninger og et offentlig forsvar av avhandlingen, også kalt disputas. Den ene prøveforelesningen er over et oppgitt emne, mens den andre prøveforelesningen er over et selvvalgt emne.</article></article><article class="legalArticle" data-lovdata-URL="LTI/forskrift/2021-09-15-3067/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for graden</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) Universitetsstyret har det overordnede ansvaret for graden dr.philos. og fastsetter forskrift for graden.</article><article class="numberedLegalP" data-numerator="2" id="kapittel-1-paragraf-3-nummer-2">(2) Fakultetet fatter vedtak om en innlevert avhandling har et tema som hører inn under fakultetets fagportefølje, om den er verdig til å forsvares for graden dr.philos., og om doktorgradsprøven skal godkjennes.</article><article class="numberedLegalP" data-numerator="3" id="kapittel-1-paragraf-3-nummer-3">(3) Fakultetets myndighet etter forskriften kan ikke delegeres til instituttnivå.</article></article></section><section class="section" data-name="delII" id="kapittel-2" data-lovdata-URL="LTI/forskrift/2021-09-15-3067/KAPITTEL_2"><h2>Del II. Søknad om å fremstille seg og krav til avhandlingen</h2><article class="legalArticle" data-lovdata-URL="LTI/forskrift/2021-09-15-3067/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for å fremstille seg</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Søkere skal ha en femårig mastergrad eller tilsvarende utdanning. Fakultetet kan gi søkere som på annen måte har godtgjort tilsvarende kvalifikasjoner i vedkommende fag adgang til å fremstille seg for dr.philos.-graden. Det er søkerens ansvar å dokumentere tilsvarende kvalifikasjoner.</article><article class="numberedLegalP" data-numerator="2" id="kapittel-2-paragraf-1-nummer-2">(2) Søkere må som hovedregel være statsborger i Norge eller et annet nordisk land. Andre søkere kan gis anledning til å fremstille seg for dr.philos.-graden dersom de har oppholdstillatelse i Norge, eller dersom avhandlingen<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-1"><article class="legalP" id="kapittel-2-paragraf-1-nummer-2-punkt-1-ledd-1">behandler emner eller bygger på materiale som har direkte tilknytning til Norge, eller</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-2"><article class="legalP" id="kapittel-2-paragraf-1-nummer-2-punkt-2-ledd-1">har sterk tilknytning til norsk forskning innenfor fagområdet, eller</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-3"><article class="legalP" id="kapittel-2-paragraf-1-nummer-2-punkt-3-ledd-1">er utført under opphold ved et norsk universitet eller forskningsinstitutt, eller i særlig kontakt med norske forskere.</article></article></li></ul></article><article class="numberedLegalP" data-numerator="3" id="kapittel-2-paragraf-1-nummer-3">(3) Søkere som allerede har en norsk eller nordisk doktorgrad gis ikke adgang til å fremstille seg for dr.philos.-graden i samme fagområde.</article></article><article class="legalArticle" data-lovdata-URL="LTI/forskrift/2021-09-15-3067/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og krav til dokumentasjon</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Søknad om å få fremstille seg for dr.philos.-graden sendes til fakultetet som avhandlingens tema hører inn under.</article><article class="numberedLegalP" data-numerator="2" id="kapittel-2-paragraf-2-nummer-2">(2) Sammen med søknaden skal søkeren sende:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-1"><article class="legalP" id="kapittel-2-paragraf-2-nummer-2-punkt-1-ledd-1">Ett eksemplar av avhandlingen</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-2"><article class="legalP" id="kapittel-2-paragraf-2-nummer-2-punkt-2-ledd-1">Dokumentasjon på tidligere utdanning eller tilsvarende kvalifikasjoner</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-3"><article class="legalP" id="kapittel-2-paragraf-2-nummer-2-punkt-3-ledd-1">Oversikt over tidligere vitenskapelige arbeider (disse må kunne fremvises på forespørsel)</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-4"><article class="legalP" id="kapittel-2-paragraf-2-nummer-2-punkt-4-ledd-1">Medforfatterskapserklæring, dersom dette er påkrevd i henhold til § 7 sjuende ledd</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-5"><article class="legalP" id="kapittel-2-paragraf-2-nummer-2-punkt-5-ledd-1">Erklæring om hvorvidt avhandlingen er bedømt ved Universitetet i Agder tidligere</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-6"><article class="legalP" id="kapittel-2-paragraf-2-nummer-2-punkt-6-ledd-1">Erklæring om at avhandlingen ikke er eller har vært levert til bedømmelse ved en annen institusjon</article></article></li><li data-li-identifier="-" data-name="-"><article class="listArticle" id="kapittel-2-paragraf-2-nummer-2-punkt-7"><article class="legalP" id="kapittel-2-paragraf-2-nummer-2-punkt-7-ledd-1">En kortfattet oppsummering av avhandlingen på norsk og engelsk.</article></article></li></ul></article><article class="numberedLegalP" data-numerator="3" id="kapittel-2-paragraf-2-nummer-3">(3) Søkere som ikke er statsborger i Norge eller et annet nordisk land må i tillegg sende inn dokumentasjon på oppholdstillatelse i Norge og/eller dokumentasjon på avhandlingens tilknytning til Norge, jf. § 4 tredje ledd.</article></article><article class="legalArticle" data-lovdata-URL="LTI/forskrift/2021-09-15-3067/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fakultetets behandling av søknaden</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) På bakgrunn av dokumentasjonen søkeren sender inn skal fakultetet avgjøre:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-nummer-1-punkt-1"><article class="legalP" id="kapittel-2-paragraf-3-nummer-1-punkt-1-ledd-1">om avhandlingen tematisk hører hjemme ved fakultetet,</article></article></li><li data-li-identifier="-" data-name="-"><article class="listArticle" id="kapittel-2-paragraf-3-nummer-1-punkt-2"><article class="legalP" id="kapittel-2-paragraf-3-nummer-1-punkt-2-ledd-1">om søkeren har tilstrekkelig forhåndskvalifikasjoner og</article></article></li><li data-li-identifier="-" data-name="-"><article class="listArticle" id="kapittel-2-paragraf-3-nummer-1-punkt-3"><article class="legalP" id="kapittel-2-paragraf-3-nummer-1-punkt-3-ledd-1">om søkeren skal gis adgang til å fremstille seg for dr.philos.-graden.</article></article></li></ul></article><article class="numberedLegalP" data-numerator="2" id="kapittel-2-paragraf-3-nummer-2">(2) Fakultetet kan på selvstendig grunnlag avslå en søknad dersom det er åpenbart at avhandlingen ikke holder høy nok vitenskapelig kvalitet og vil bli underkjent av en bedømmelseskomité.</article></article><article class="legalArticle" data-lovdata-URL="LTI/forskrift/2021-09-15-3067/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til avhandlingen</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Avhandlingen må omhandle tema som har sammenheng med et eller flere av Universitetet i Agders fagområder.</article><article class="numberedLegalP" data-numerator="2" id="kapittel-2-paragraf-4-nummer-2">(2) Avhandlingen skal være et selvstendig vitenskapelig arbeid som oppfyller internasjonale standarder med hensyn til etiske krav, faglig nivå og metode.</article><article class="numberedLegalP" data-numerator="3" id="kapittel-2-paragraf-4-nummer-3">(3) Avhandlingen skal bidra til å utvikle ny faglig kunnskap og ha et faglig nivå som tilsier at den vil kunne publiseres som en del av fagets vitenskapelige litteratur.</article><article class="numberedLegalP" data-numerator="4" id="kapittel-2-paragraf-4-nummer-4">(4) Avhandlingen skal ligge på samme faglige nivå som en philosophiae doctor (ph.d.)-avhandling, men ha større omfang. Kravet om større omfang skal kompensere for at dr.philos.-graden ikke krever noen godkjent opplæringsdel, slik de organiserte doktorgradsprogrammene krever.</article><article class="numberedLegalP" data-numerator="5" id="kapittel-2-paragraf-4-nummer-5">(5) Avhandlingen kan være en monografi eller en sammenstilling av flere mindre arbeider. Dersom avhandlingen består av flere mindre arbeider, skal søkeren gjøre rede for sammenhengen mellom dem.</article><article class="numberedLegalP" data-numerator="6" id="kapittel-2-paragraf-4-nummer-6">(6) En avhandling kan innleveres til bedømmelse av flere i fellesskap dersom de individuelle bidragene kan identifiseres og omfanget av hvert av bidragene tilsvarer en avhandling.</article><article class="numberedLegalP" data-numerator="7" id="kapittel-2-paragraf-4-nummer-7">(7) Dersom et skriftlig arbeid er blitt til i samvirke med andre forfattere, skal søkeren følge normene for medforfatterskap som er allment akseptert i fagmiljøet. I avhandlinger hvor det inngår arbeider med flere forfattere skal det følge en medforfattererklæring som beskriver søkerens og de andre forfatternes bidrag til hvert enkeltarbeid (jf. § 5 andre ledd).</article><article class="numberedLegalP" data-numerator="8" id="kapittel-2-paragraf-4-nummer-8">(8) Avhandlingen skal være skrevet på norsk, engelsk, svensk eller dansk. Dersom søkeren ønsker å få bedømt en avhandling skrevet på et annet språk, må vedkommende be om særskilt tillatelse i søknaden sin. Fakultetet avgjør om slik tillatelse skal gis.</article><article class="numberedLegalP" data-numerator="9" id="kapittel-2-paragraf-4-nummer-9">(9) Avhandlingen skal være offentlig tilgjengelig, jf. § 16.</article></article><article class="legalArticle" data-lovdata-URL="LTI/forskrift/2021-09-15-3067/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Arbeider som ikke godtas</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Arbeid, eller deler av et arbeid, som har vært godtatt som grunnlag for tidligere avlagte eksamener eller grader, kan ikke tas til bedømmelse. Det samme gjelder arbeid som er belønnet med medalje for besvarelse av prisoppgaver ved et universitet. Data, analyser eller metoder fra tidligere grader kan likevel benyttes som grunnlag for avhandlingen.</article><article class="numberedLegalP" data-numerator="2" id="kapittel-2-paragraf-5-nummer-2">(2) Et arbeid, eller deler av et arbeid, som tidligere er bedømt og funnet verdig eller ikke verdig til forsvar for en doktorgrad ved en annen norsk eller utenlandsk utdanningsinstitusjon, kan som hovedregel ikke antas til bedømmelse. Dette gjelder selv om arbeidet leveres i omarbeidet utgave.</article><article class="numberedLegalP" data-numerator="3" id="kapittel-2-paragraf-5-nummer-3">(3) En avhandling kan bare leveres til bedømmelse ved én institusjon. Dersom avhandlingen også leveres til bedømmelse ved en annen institusjon, skal saksbehandlingen ved Universitetet i Agder stanses.</article><article class="numberedLegalP" data-numerator="4" id="kapittel-2-paragraf-5-nummer-4">(4) Som hovedregel er det ikke anledning til å avslutte et organisert doktorgradsprogram for å fremstille seg for dr.philos.-graden. Dersom en avhandling helt eller delvis er blitt til innenfor rammene av et organisert doktorgradsarbeid ved Universitetet i Agder eller en annen utdanningsinstitusjon, må søkeren begrunne særskilt hvorfor avhandlingen bør bedømmes for en dr.philos.-grad og ikke for en organisert doktorgrad (ph.d.)</article></article></section><section class="section" data-name="delIII" id="kapittel-3" data-lovdata-URL="LTI/forskrift/2021-09-15-3067/KAPITTEL_3"><h2>Del III. Innlevering og bedømmelse</h2><article class="legalArticle" data-lovdata-URL="LTI/forskrift/2021-09-15-3067/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Innlevering</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Når fakultetet har gitt søkeren adgang til å fremstille seg for dr.philos.-graden, skal kandidaten levere avhandlingen i godkjent format i det antallet eksemplarer som fakultetet bestemmer.</article><article class="numberedLegalP" data-numerator="2" id="kapittel-3-paragraf-1-nummer-2">(2) En innlevert avhandling kan ikke trekkes tilbake før det er endelig avgjort om den er verdig til å forsvares for graden dr.philos. Etter innlevering har kandidaten kun anledning til å rette formelle feil, jf. § 12.</article></article><article class="legalArticle" data-lovdata-URL="LTI/forskrift/2021-09-15-3067/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppnevning av bedømmelseskomité</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Når fakultetet har godkjent søknad om å få avhandlingen bedømt, oppnevner fakultetet en sakkyndig bedømmelseskomité på minst tre medlemmer som skal bedømme avhandlingen, prøveforelesningene og disputasen. Habilitetsreglene i forvaltningsloven § 6 gjelder for komitéens medlemmer.</article><article class="numberedLegalP" data-numerator="2" id="kapittel-3-paragraf-2-nummer-2">(2) Bedømmelseskomitéen skal normalt settes sammen slik at:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-nummer-2-punkt-1"><article class="legalP" id="kapittel-3-paragraf-2-nummer-2-punkt-1-ledd-1">minst to av medlemmene er uten tilknytning til Universitetet i Agder,</article></article></li><li data-li-identifier="-" data-name="-"><article class="listArticle" id="kapittel-3-paragraf-2-nummer-2-punkt-2"><article class="legalP" id="kapittel-3-paragraf-2-nummer-2-punkt-2-ledd-1">minst ett av medlemmene har hovedstilling ved en utenlandsk institusjon,</article></article></li><li data-li-identifier="-" data-name="-"><article class="listArticle" id="kapittel-3-paragraf-2-nummer-2-punkt-3"><article class="legalP" id="kapittel-3-paragraf-2-nummer-2-punkt-3-ledd-1">begge kjønn er representert og</article></article></li><li data-li-identifier="-" data-name="-"><article class="listArticle" id="kapittel-3-paragraf-2-nummer-2-punkt-4"><article class="legalP" id="kapittel-3-paragraf-2-nummer-2-punkt-4-ledd-1">alle medlemmene har doktorgrad eller tilsvarende faglig kompetanse.</article></article></li></ul></article><article class="numberedLegalP" data-numerator="3" id="kapittel-3-paragraf-2-nummer-3">(3) Dersom kriteriene ovenfor fravikes, må fakultetet begrunne dette særskilt.</article><article class="numberedLegalP" data-numerator="4" id="kapittel-3-paragraf-2-nummer-4">(4) Fagmiljøet som avhandlingens tema tilhører foreslår medlemmer til bedømmelseskomitéen. Fagmiljøet skal begrunne forslaget og vise hvordan komitéen samlet sett dekker avhandlingens fagfelt. Kandidaten skal få informasjon om forslaget til sammensetning av bedømmelseskomité, og har anledning til å levere skriftlige merknader innen fem arbeidsdager fra kandidaten fikk informasjon om forslaget. Fakultetet beslutter om eventuelle merknader fra kandidaten skal tas til følge.</article><article class="numberedLegalP" data-numerator="5" id="kapittel-3-paragraf-2-nummer-5">(5) Fakultetet oppnevner komitéens administrator.</article><article class="numberedLegalP" data-numerator="6" id="kapittel-3-paragraf-2-nummer-6">(6) Fakultetet kan, når det er påkrevd, oppnevne et settemedlem til bedømmelseskomitéen.</article><article class="numberedLegalP" data-numerator="7" id="kapittel-3-paragraf-2-nummer-7">(7) Fakultetet fastsetter en frist for når bedømmelseskomitéens innstilling skal foreligge.</article></article><article class="legalArticle" data-lovdata-URL="LTI/forskrift/2021-09-15-3067/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innhenting av supplerende opplysninger</span></h3><article class="legalP" id="kapittel-3-paragraf-3-ledd-1">Bedømmelseskomiteen kan kreve at kandidaten legger fram sitt grunnlagsmateriale og utfyllende eller oppklarende tilleggsinformasjon.</article></article><article class="legalArticle" data-lovdata-URL="LTI/forskrift/2021-09-15-3067/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Retting av formelle feil i avhandlingen</span></h3><article class="legalP" id="kapittel-3-paragraf-4-ledd-1">Etter avhandlingen er levert kan kandidaten søke fakultetet om tillatelse til å rette formelle feil i avhandlingen. Søknaden skal inneholde en fullstendig oversikt over feilene som ønskes rettet. Søknad om retting av formelle feil må leveres til fakultetet senest fire uker før disputas.</article></article><article class="legalArticle" data-lovdata-URL="LTI/forskrift/2021-09-15-3067/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Komitéens innstilling</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Bedømmelseskomitéen avgir en innstilling om hvorvidt avhandlingen er verdig til å forsvares for dr.philos.-graden. Innstillingen og eventuelle dissenser skal begrunnes.</article><article class="numberedLegalP" data-numerator="2" id="kapittel-3-paragraf-5-nummer-2">(2) Bedømmelseskomitéen sender sin innstilling til fakultetet. Fakultetet deler innstillingen med kandidaten, og gir kandidaten mulighet til å sende inn merknader til innstillingen innen ti arbeidsdager. Hvis kandidaten ikke ønsker å sende inn merknader skal kandidaten gi fakultetet beskjed om dette så snart som mulig.</article><article class="numberedLegalP" data-numerator="3" id="kapittel-3-paragraf-5-nummer-3">(3) Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomitéen før fakultetet fatter vedtak i saken.</article></article><article class="legalArticle" data-lovdata-URL="LTI/forskrift/2021-09-15-3067/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fakultetets behandling av bedømmelseskomitéens innstilling</span></h3><article class="numberedLegalP" data-numerator="1" id="kapittel-3-paragraf-6-nummer-1">(1) Fakultetet vedtar om avhandlingen er verdig til å forsvares for dr.philos.-graden.</article><article class="numberedLegalP" data-numerator="2" id="kapittel-3-paragraf-6-nummer-2">(2) Dersom fakultetet selv finner at det foreligger begrunnet tvil om komitéens innstilling eller dersom komitéens innstilling er delt, kan fakultetet selv søke nærmere avklaring fra bedømmelseskomitéen og/eller oppnevne to nye sakkyndige som avgir individuelle uttalelser om avhandlingen.</article><article class="numberedLegalP" data-numerator="3" id="kapittel-3-paragraf-6-nummer-3">(3) Kandidaten skal få mulighet til å kommentere eventuelle avklaringer fra bedømmelseskomitéen eller uttalelser fra nye sakkyndige.</article><article class="numberedLegalP" data-numerator="4" id="kapittel-3-paragraf-6-nummer-4">(4) Fakultetet informerer kandidaten om resultatet av behandlingen.</article></article><article class="legalArticle" data-lovdata-URL="LTI/forskrift/2021-09-15-3067/§15" data-name="§15" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ny innlevering av omarbeidet avhandling</span></h3><article class="numberedLegalP" data-numerator="1" id="kapittel-3-paragraf-7-nummer-1">(1) Hvis fakultetet vedtar at en avhandling ikke er verdig til å forsvares for dr.philos.-graden, kan kandidaten sende en omarbeidet utgave av avhandlingen til ny bedømming tidligst seks måneder etter fakultetets vedtak. Ny bedømming kan bare skje én gang.</article><article class="numberedLegalP" data-numerator="2" id="kapittel-3-paragraf-7-nummer-2">(2) Som hovedregel skal en avhandling som leveres inn for andre gang bli bedømt ved den samme institusjonen som bedømte avhandlingen første gang.</article><article class="numberedLegalP" data-numerator="3" id="kapittel-3-paragraf-7-nummer-3">(3) Fakultetet oppnevner en ny bedømmelseskomité der minst ett medlem fra den opprinnelige komitéen bør gjenoppnevnes.</article><article class="numberedLegalP" data-numerator="4" id="kapittel-3-paragraf-7-nummer-4">(4) Kandidaten skal ved ny innlevering opplyse om at avhandlingen tidligere har vært bedømt og ikke funnet verdig for forsvar.</article></article><article class="legalArticle" data-lovdata-URL="LTI/forskrift/2021-09-15-3067/§16" data-name="§16" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Offentliggjøring av avhandlingen</span></h3><article class="numberedLegalP" data-numerator="1" id="kapittel-3-paragraf-8-nummer-1">(1) Når fakultetet har funnet avhandlingen verdig til forsvar, skal kandidaten levere avhandlingen til fakultetet i standardisert format og i henhold til Universitetet i Agders bestemmelser. Fakultetet sørger for at avhandlingen blir trykket i godkjent format.</article><article class="numberedLegalP" data-numerator="2" id="kapittel-3-paragraf-8-nummer-2">(2) Kandidaten skal samtidig levere et kortfattet sammendrag på norsk og engelsk som kan tjene som pressemelding. Sammendraget sendes i godkjent format.</article><article class="numberedLegalP" data-numerator="3" id="kapittel-3-paragraf-8-nummer-3">(3) Avhandlingen skal være offentlig tilgjengelig senest to uker før datoen for disputas, og fakultetet har ansvaret for at dette skjer. Avhandlingen gjøres offentlig i den formen den ble innlevert til bedømmelse, med eventuelle rettinger av formelle feil jf. § 12.</article><article class="numberedLegalP" data-numerator="4" id="kapittel-3-paragraf-8-nummer-4">(4) Det kan ikke legges restriksjoner på offentliggjøring, herunder publisering, av en dr.philos.-avhandling. Personer som har en ansettelse ved Universitetet i Agder når de søker om å få fremstille seg for dr.philos.-graden, skal ved publisering av dr.philos.-avhandlingen følge hovedregelen for adressering ved universitetet, og oppgi Universitetet i Agder som adresse dersom publikasjonen er et produkt av arbeid utført i stillingen ved Universitetet i Agder. Dette gjelder også arbeider som helt eller hovedsakelig er utført som del av en dr.philos.-avhandling, men som publiseres etter disputasen.</article></article><article class="legalArticle" data-lovdata-URL="LTI/forskrift/2021-09-15-3067/§17" data-name="§17" id="kapittel-3-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Prøveforelesninger</span></h3><article class="numberedLegalP" data-numerator="1" id="kapittel-3-paragraf-9-nummer-1">(1) Etter at fakultetet har funnet avhandlingen verdig til å forsvares, skal kandidaten holde to offentlige prøveforelesninger, én over et selvvalgt emne relatert til kandidatens forskning og én over et oppgitt emne. Det oppgitte emnet skal ikke stå i direkte forbindelse med temaet for avhandlingen.</article><article class="numberedLegalP" data-numerator="2" id="kapittel-3-paragraf-9-nummer-2">(2) Prøveforelesningene er selvstendige deler av doktorgradsprøven. Hensikten er å prøve kandidatens evne til å tilegne seg kunnskap utover avhandlingens tema, og evnen til å formidle disse i en forelesningssituasjon.</article><article class="numberedLegalP" data-numerator="3" id="kapittel-3-paragraf-9-nummer-3">(3) Kandidaten skal meddele tittelen for prøveforelesningen over det selvvalgte emnet til fakultetet én måned før dato for disputas.</article><article class="numberedLegalP" data-numerator="4" id="kapittel-3-paragraf-9-nummer-4">(4) Bedømmelseskomitéen bestemmer emnet i prøveforelesningen som kandidaten ikke får velge selv, og emnet kunngjøres for kandidaten ti arbeidsdager før forelesningen.</article><article class="numberedLegalP" data-numerator="5" id="kapittel-3-paragraf-9-nummer-5">(5) Prøveforelesningene skal avholdes ved Universitetet i Agder, og skjer på det språket som avhandlingen er skrevet på, med mindre bedømmelseskomitéen godkjenner et annet språk.</article><article class="numberedLegalP" data-numerator="6" id="kapittel-3-paragraf-9-nummer-6">(6) Bedømmelseskomitéen skal vurderer prøveforelesningene som bestått eller ikke bestått. Komitéen skal begrunne vurderingen sin dersom en eller begge prøveforelesningene vurderes som ikke bestått.</article><article class="numberedLegalP" data-numerator="7" id="kapittel-3-paragraf-9-nummer-7">(7) Fakultetet fatter vedtak om godkjenning av prøveforelesningene på bakgrunn av innstillingen fra bedømmelseskomitéen.</article><article class="numberedLegalP" data-numerator="8" id="kapittel-3-paragraf-9-nummer-8">(8) Dersom fakultetet konkluderer med at en eller begge prøveforelesningene ikke er bestått, kan kandidaten melde seg til ny(e) prøveforelesning(er). Nye prøveforelesninger må omhandle nye emner, og avholdes så snart som mulig. Prøveforelesningene bør bedømmes av samme komité som den opprinnelige. Kandidaten kan bare holde nye prøveforelesninger én gang.</article><article class="numberedLegalP" data-numerator="9" id="kapittel-3-paragraf-9-nummer-9">(9) Begge prøveforelesningene skal være bestått før disputas kan avholdes.</article></article><article class="legalArticle" data-lovdata-URL="LTI/forskrift/2021-09-15-3067/§18" data-name="§18" id="kapittel-3-paragraf-10"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Disputas</span></h3><article class="numberedLegalP" data-numerator="1" id="kapittel-3-paragraf-10-nummer-1">(1) Offentlig forsvar av avhandlingen, disputas, skal normalt avholdes innen seks måneder etter avhandlingen ble funnet verdig til å forsvares.</article><article class="numberedLegalP" data-numerator="2" id="kapittel-3-paragraf-10-nummer-2">(2) Tid og sted for disputasen skal kunngjøres minst ti arbeidsdager før den avholdes. Disputasen skal avholdes ved Universitetet i Agder.</article><article class="numberedLegalP" data-numerator="3" id="kapittel-3-paragraf-10-nummer-3">(3) Den komitéen som opprinnelig bedømte avhandlingen og prøveforelesningene, skal også vurdere disputasen.</article><article class="numberedLegalP" data-numerator="4" id="kapittel-3-paragraf-10-nummer-4">(4) Disputasen skal skje på det språket som avhandlingen er skrevet på, med mindre bedømmelseskomitéen foreslår et annet språk og fakultetet godkjenner dette.</article><article class="numberedLegalP" data-numerator="5" id="kapittel-3-paragraf-10-nummer-5">(5) Det skal være to opponenter, som utpekes av fakultetet. Opponentene skal som hovedregel være medlemmer av bedømmelseskomitéen.</article><article class="numberedLegalP" data-numerator="6" id="kapittel-3-paragraf-10-nummer-6">(6) Disputasen ledes av dekan eller den dekan bemyndiger. Den som leder disputasen, starter med å gjøre kort rede for innleveringen, bedømmelsen av avhandlingen og prøveforelesningene. Deretter skal kandidaten, eventuelt første opponent, gjøre rede for hensikten med forskningen i avhandlingen og resultatet av forskningen.</article><article class="numberedLegalP" data-numerator="7" id="kapittel-3-paragraf-10-nummer-7">(7) Første opponent innleder diskusjonen, før dr.philos.-kandidaten gis anledning til å forsvare avhandlingen. Etter begge opponentene har avsluttet sin opposisjon, gis de øvrige tilstedeværende anledning til å kommentere ex auditorio. Ønske om ex auditorio-opposisjon må meldes til disputasleder innen et tidspunkt som kunngjøres ved åpningen av disputasen. En av opponentene avslutter opposisjonen, før disputaslederen avslutter disputasen.</article><article class="numberedLegalP" data-numerator="8" id="kapittel-3-paragraf-10-nummer-8">(8) Etter disputasen sender bedømmelseskomitéen en innstilling til fakultetet hvor de anbefaler om disputasen bør godkjennes eller ikke. Bedømmelseskomitéen skal begrunne innstillingen dersom de anbefaler å ikke godkjenne disputasen.</article><article class="numberedLegalP" data-numerator="9" id="kapittel-3-paragraf-10-nummer-9">(9) Fakultetet fatter vedtak om godkjenning av disputas på grunnlag av bedømmelseskomitéens innstilling.</article><article class="numberedLegalP" data-numerator="10" id="kapittel-3-paragraf-10-nummer-10">(10) Dersom fakultetet ikke godkjenner disputasen, kan kandidaten forsvare avhandlingen på nytt én gang. Ny disputas skal avholdes innen seks måneder fra fakultetets vedtak om å ikke godkjenne disputasen, og bør normalt bedømmes av samme komité som ved første disputas.</article></article><article class="legalArticle" data-lovdata-URL="LTI/forskrift/2021-09-15-3067/§19" data-name="§19" id="kapittel-3-paragraf-11"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tildeling av graden og vitnemål</span></h3><article class="numberedLegalP" data-numerator="1" id="kapittel-3-paragraf-11-nummer-1">(1) Når fakultetet har godkjent avhandlingen, prøveforelesningene og disputas, tildeles kandidaten graden dr.philos. av styret ved Universitetet i Agder.</article><article class="numberedLegalP" data-numerator="2" id="kapittel-3-paragraf-11-nummer-2">(2) Vitnemål utferdiges av Universitetet i Agder. Vitnemål skal inneholde opplysninger om tittelen på avhandlingen og tema for prøveforelesningene.</article><article class="numberedLegalP" data-numerator="3" id="kapittel-3-paragraf-11-nummer-3">(3) Universitetet i Agder utsteder det standardiserte, engelske vitnemålstillegget «Diploma Supplement» sammen med vitnemålet.</article><article class="numberedLegalP" data-numerator="4" id="kapittel-3-paragraf-11-nummer-4">(4) Vitnemålet og vitnemålstillegget utstedes bare én gang. Etter søknad kan Universitetet i Agder ved tap av vitnemål eller vitnemålstillegg utstede duplikat.</article><article class="numberedLegalP" data-numerator="5" id="kapittel-3-paragraf-11-nummer-5">(5) Universitetet i Agder utferdiger et seremonielt doktorgradsdiplom i tillegg til vitnemålet. Diplomet deles vanligvis ut på kreeringsseremonien.</article></article><article class="legalArticle" data-lovdata-URL="LTI/forskrift/2021-09-15-3067/§20" data-name="§20" id="kapittel-3-paragraf-12"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h3><article class="numberedLegalP" data-numerator="1" id="kapittel-3-paragraf-12-nummer-1">(1) Avslag på søknad om å fremstille seg og vedtak om ikke godkjent avhandling, prøveforelesning eller disputas kan påklages etter reglene i forvaltningsloven § 28 flg. Grunngitt klage sendes fakultetet.</article><article class="numberedLegalP" data-numerator="2" id="kapittel-3-paragraf-12-nummer-2">(2) Fakultetsstyret kan oppheve eller endre vedtaket hvis det finner klagen begrunnet. Hvis fakultetsstyret ikke tar klagen til følge, sendes klagen til universitetets klagenemnd til avgjørelse. Klagenemnda kan prøve alle sider ved det påklagede vedtaket.</article><article class="numberedLegalP" data-numerator="3" id="kapittel-3-paragraf-12-nummer-3">(3) Dersom fakultetet eller klagenemnda finner grunn til det, kan det oppnevnes et utvalg eller enkeltpersoner til å vurdere bedømmelsen som er gjort og de kriteriene bedømmelsen bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2021-09-15-3067/§21" data-name="§21" id="kapittel-3-paragraf-13"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-13-ledd-1">Forskriften trer i kraft fra 15. september 2021.</article><article class="legalP" id="kapittel-3-paragraf-13-ledd-2">Fra samme tidspunkt oppheves forskrift 23. februar 2010 nr. 305 om graden doctor philosophiae (dr.philos.) ved Universitetet i Agder.</article></article></section></main></body></html>