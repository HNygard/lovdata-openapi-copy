<!DOCTYPE html><html lang="no"><head><title>Lov om endringer i straffegjennomføringsloven (midlertidige regler om straffegjennomføring under utbrudd av en allmennfarlig smittsom sykdom)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-12-17-149</dd><dt class="dokid">DokumentID</dt><dd class="dokid">LTI/lov/2021-12-17-149</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2021-12-17, oppheves 2022-07-01</dd><dt class="changesToDocuments">Endrer</dt><dd class="changesToDocuments"><ul><li>lov/2001-05-18-21</li></ul></dd><dt class="legalArea">Rettsområde</dt><dd class="legalArea"><ul><li>Sivil- og straffeprosess &gt; Straffegjennomføring</li></ul></dd><dt class="dateOfPublication">Kunngjort</dt><dd class="dateOfPublication">2021-12-17 12:50</dd><dt class="journalNumber">Journalnummer</dt><dd class="journalNumber">2021-2045</dd><dt class="titleShort">Korttittel</dt><dd class="titleShort">Endringslov til straffegjennomføringsloven</dd><dt class="title">Tittel</dt><dd class="title">Lov om endringer i straffegjennomføringsloven (midlertidige regler om straffegjennomføring under utbrudd av en allmennfarlig smittsom sykdom)</dd><dt class="miscInformation">Annet om dokumentet</dt><dd class="miscInformation">Prop.34 L (2021–2022), Innst.61 L (2021–2022), Lovvedtak 6 (2021–2022). Stortingets første og andre gangs behandling hhv. 9. og 14. desember 2021. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2021-12-17-149</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i straffegjennomføringsloven (midlertidige regler om straffegjennomføring under utbrudd av en allmennfarlig smittsom sykdom)<ul class="tocSubUl"><li>I<ul class="tocSubUl"><li>§ 45 a. Virkeområdet for bestemmelsene i dette kapittelet</li><li>§ 45 b. Besøk i fengsel</li><li>§ 45 c. Utelukkelse fra fellesskap med andre innsatte</li><li>§ 45 d. Straffegjennomføring utenfor fengsel</li><li>§ 45 e. Permisjon og frigang</li><li>§ 45 f. Straffavbrudd for gjennomføring av straff i samfunnet</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2021-12-17-149" id="dokument"><h1>Lov om endringer i straffegjennomføringsloven (midlertidige regler om straffegjennomføring under utbrudd av en allmennfarlig smittsom sykdom)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 18. mai 2001 nr. 21 om gjennomføring av straff mv. (straffegjennomføringsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2021-12-17-149/KAPITTEL_1"><h2 data-text-align="center">I</h2><article class="defaultP">I lov 18. mai 2001 nr. 21 om gjennomføring av straff mv. gjøres følgende endringer:</article> <article class="defaultP" margin-top="true">§ 17 første ledd annet punktum skal lyde:</article><article class="legalP" id="kapittel-1-ledd-1">Kriminalomsorgen kan beslutte hel eller delvis utelukkelse fra fellesskapet etter bestemmelsene i § 29 annet ledd og §§ 37, 38, 39, 40 annet ledd bokstav d og § 45 c første ledd.</article> <article class="defaultP" margin-top="true">§ 31 første ledd skal lyde:</article><article class="legalP" id="kapittel-1-ledd-2">Innsatte skal kunne motta besøk hvis ikke annet følger av denne bestemmelsen eller § 45 b.</article> <article class="defaultP" margin-top="true">Nytt kapittel 3 A skal lyde:</article><span class="futuretitle" id="kapittel-1-foreslåttittel-1">Kapittel 3 A Særskilte bestemmelser under utbrudd av en allmennfarlig smittsom sykdom</span><article class="futureLegalArticle" data-name="§45a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 45 a</span>. <span class="legalArticleTitle">Virkeområdet for bestemmelsene i dette kapittelet</span></span><article class="legalP" id="kapittel-1-foreslåttparagraf-1-ledd-1">Bestemmelsene i kapittelet her kommer til anvendelse når det har brutt ut en allmennfarlig smittsom sykdom som smitter ved indirekte kontakt, dråpesmitte eller luftbåren smitte, og det på grunn av sykdomsutbruddet er nødvendig med tiltak etter dette kapittelet. Bestemmelsene kan ikke anvendes uten at Kriminalomsorgsdirektoratet har besluttet at det foreligger en situasjon som nevnt i første punktum.</article></article><article class="futureLegalArticle" data-name="§45b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 45 b</span>. <span class="legalArticleTitle">Besøk i fengsel</span></span><article class="legalP" id="kapittel-1-foreslåttparagraf-2-ledd-1">Kriminalomsorgen kan beslutte at besøk i fengsel skal gjennomføres i samsvar med råd fra Folkehelseinstituttet. Dersom pålegg om dette ikke overholdes, kan kriminalomsorgen avbryte besøket.</article><article class="legalP" id="kapittel-1-foreslåttparagraf-2-ledd-2">Etter en konkret vurdering kan kriminalomsorgen nekte besøk i fengsel dersom besøket vil innebære en særskilt fare for overføring av smitte. Dersom situasjonen krever det, kan kriminalomsorgen beslutte at det for en periode på inntil to uker som hovedregel ikke skal gjennomføres besøk i fengselet eller en nærmere angitt del av fengselet. Dersom det er strengt nødvendig, kan Kriminalomsorgsdirektoratet forlenge perioden med inntil to uker. Kriminalomsorgen skal legge til rette for at innsatte kan ha kontakt med personer utenfor fengsel ved bruk av fjernkommunikasjon.</article><article class="legalP" id="kapittel-1-foreslåttparagraf-2-ledd-3">Besøk fra advokat og offentlig myndighetsrepresentant, herunder diplomatisk eller konsulær representant, kan bare nektes dersom besøket ikke kan gjennomføres på en helsemessig forsvarlig måte. Ved nektelse av besøk etter dette ledd skal kriminalomsorgen legge til rette for kontakt ved bruk av fjernkommunikasjon. Kriminalomsorgsdirektoratet gir retningslinjer for praktiseringen av besøk fra advokat. Forsvarer som bistår klient ved bruk av fjernkommunikasjon etter bestemmelsen her, har krav på samme godtgjøring fra det offentlige som om bistanden ble gitt i fengselsbesøk.</article><article class="legalP" id="kapittel-1-foreslåttparagraf-2-ledd-4">Innsattes tilgang til helsetjenester kan ikke begrenses på grunnlag av denne bestemmelsen.</article></article><article class="futureLegalArticle" data-name="§45c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 45 c</span>. <span class="legalArticleTitle">Utelukkelse fra fellesskap med andre innsatte</span></span><article class="legalP" id="kapittel-1-foreslåttparagraf-3-ledd-1">Når det følger av lov eller forskrift, eller av beslutning i medhold av smittevernloven, at en person som er innsatt i fengsel skal være i isolasjon eller karantene, eller personen har symptomer som er forenlig med en allmennfarlig smittsom sykdom som skal medføre isolasjon eller karantene, kan kriminalomsorgen etter en konkret vurdering av personen beslutte at vedkommende helt eller delvis skal utelukkes fra fellesskapet med andre innsatte dersom dette er nødvendig for å forebygge smitteoverføring. Første punktum gjelder ikke dersom utelukkelse vil innebære et uforholdsmessig inngrep. Kriminalomsorgen skal så vidt mulig rådføre seg med helsepersonell før det besluttes utelukkelse på grunn av symptomer. I tillegg skal kriminalomsorgen straks varsle ansvarlig helsetjeneste om beslutninger om utelukkelse på grunn av symptomer, og anmode om at den innsatte undersøkes.</article><article class="legalP" id="kapittel-1-foreslåttparagraf-3-ledd-2">Utelukkelse etter bestemmelsen her skal uten opphold meldes til Kriminalomsorgsdirektoratet. I tillegg gjelder § 37 fjerde til syvende ledd tilsvarende. Dersom behovet for utelukkelse kan avhjelpes eller forkortes gjennom testing, skal kriminalomsorgen legge til rette for at helsetjenesten kan gjennomføre testing.</article><article class="legalP" id="kapittel-1-foreslåttparagraf-3-ledd-3">Innsatte som er utelukket fra fellesskapet etter bestemmelsen her, skal hver dag ha tilbud om meningsfylt menneskelig kontakt. Den innsatte skal ha tilbud om meningsfylt menneskelig kontakt eller tiltak som kompenserer for fravær av meningsfylt kontakt i til sammen minst to timer hver dag. Innsatte som er utelukket etter bestemmelsen her, og som har tilbud om mindre enn to timer meningsfylt menneskelig kontakt hver dag, skal hver dag ha mulighet for kontakt med familie eller andre ved bruk av fjernkommunikasjon.</article><article class="legalP" id="kapittel-1-foreslåttparagraf-3-ledd-4">For varetektsinnsatte som har vært utelukket etter bestemmelsen her, gjelder straffeloven § 83 annet ledd annet og tredje punktum tilsvarende.</article></article><article class="futureLegalArticle" data-name="§45d" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 45 d</span>. <span class="legalArticleTitle">Straffegjennomføring utenfor fengsel</span></span><article class="legalP" id="kapittel-1-foreslåttparagraf-4-ledd-1">Kriminalomsorgen kan beslutte at en domfelt som har gjennomført en tredel av den ubetingede fengselsstraffen, kan gjennomføre straffen med elektronisk kontroll utenfor fengsel dersom kapasiteten i kriminalomsorgen krever det og sikkerhetsmessige forhold ikke taler imot. § 16 annet til sjette ledd og § 16 a fjerde ledd gjelder tilsvarende, men slik at det ikke er en forutsetning for straffegjennomføring etter bestemmelsen her at den domfelte er sysselsatt. Adgangen til å beslutte straffegjennomføring etter bestemmelsen her omfatter ikke domfelte som gjennomfører straff for overtredelse av straffeloven kapittel 18 eller 26 eller §§ 275, 282 eller 283. Adgangen er dessuten betinget av at domfelte godtar de krav og vilkår som kriminalomsorgen fastsetter for straffegjennomføringen, at domfelte har en bolig som er egnet for gjennomføring med elektronisk kontroll, og at alle samboende over 18 år samtykker til kontrolltiltak i hjemmet. Dersom sikkerhetsmessige grunner ikke taler imot, kan kriminalomsorgen innvilge permisjon og utgang av kort tids varighet fra straffegjennomføring etter bestemmelsen her.</article><article class="legalP" id="kapittel-1-foreslåttparagraf-4-ledd-2">Når vilkårene etter første ledd er oppfylt og det er besluttet straffegjennomføring etter samme ledd, kan kriminalomsorgen beslutte at den domfelte skal gjennomføre straffen utenfor fengsel uten elektronisk kontroll inntil den elektroniske kontrollen er etablert. § 16 annet til sjette ledd gjelder tilsvarende.</article><article class="legalP" id="kapittel-1-foreslåttparagraf-4-ledd-3">Beslutning etter første ledd skal fastsettes for en begrenset tid som ikke kan være lengre enn kapasitetsutfordringen må antas å vare. Beslutning etter annet ledd skal fastsettes for en begrenset tid som ikke kan være lengre enn det antas å ta å etablere den elektroniske kontrollen.</article><article class="legalP" id="kapittel-1-foreslåttparagraf-4-ledd-4">Departementet kan gi forskrift som begrenser adgangen til å beslutte straffegjennomføring etter bestemmelsen her.</article></article><article class="futureLegalArticle" data-name="§45e" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 45 e</span>. <span class="legalArticleTitle">Permisjon og frigang</span></span><article class="legalP" id="kapittel-1-foreslåttparagraf-5-ledd-1">Etter en konkret vurdering kan kriminalomsorgen nekte permisjon eller frigang for en innsatt, eller omgjøre beslutning om innvilgelse av dette, dersom permisjonen eller frigangen antas å ville innebære en særskilt fare for overføring av smitte. Så vidt mulig skal helsepersonell konfereres før det besluttes nektelse eller omgjøring etter bestemmelsen her. Ved vurdering av nektelse eller omgjøring skal det blant annet legges vekt på den velferdsmessige betydningen av permisjonen eller frigangen for den innsatte.</article><article class="legalP" id="kapittel-1-foreslåttparagraf-5-ledd-2">Det kan stilles som vilkår for permisjon eller frigang at den innsatte følger råd fra Folkehelseinstituttet.</article></article><article class="futureLegalArticle" data-name="§45f" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 45 f</span>. <span class="legalArticleTitle">Straffavbrudd for gjennomføring av straff i samfunnet</span></span><article class="legalP" id="kapittel-1-foreslåttparagraf-6-ledd-1">Kriminalomsorgen kan beslutte å avbryte gjennomføringen av samfunnsstraff, bøtetjeneste og program mot ruspåvirket kjøring dersom gjennomføringen på grunn av pålegg eller anbefaling fra statlige eller kommunale myndigheter eller endringer hos kriminalomsorgens oppdragsgivere ikke lar seg gjennomføre. Beslutningen skal fastsettes for en begrenset tid, som ikke kan være lengre enn hindringen må antas å vedvare. Dersom den som gjennomfører samfunnsstraff er under 18 år, skal straffavbrudd så vidt mulig unngås.</article><article class="legalP" id="kapittel-1-foreslåttparagraf-6-ledd-2">Dersom det etter en konkret vurdering finnes nødvendig av sikkerhetsmessige grunner, kan kriminalomsorgen stille som vilkår for avbrudd etter første ledd at den som gjennomfører straff, skal melde seg for kriminalomsorgen innen nærmere angitte tidspunkter.</article></article></section><section class="section" data-name="kapII" id="kapittel-2" data-lovdata-URL="LTI/lov/2021-12-17-149/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft straks.</article><article class="legalP" id="kapittel-2-ledd-2">Loven oppheves 1. juli 2022.</article></section></main></body></html>