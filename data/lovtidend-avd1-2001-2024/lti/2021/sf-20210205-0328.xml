<!DOCTYPE html><html lang="no"><head><title>Instruks for arbeidet med forebyggende objekt- og infrastruktursikkerhet for departementsbygningene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-02-05-328</dd><dt class="dokid">DokumentID</dt><dd class="dokid">LTI/forskrift/2021-02-05-328</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="subunit">Etat</dt><dd class="subunit"><ul><li>Statsforvaltningsavdelingen</li></ul></dd><dt class="dateInForce">I kraft fra</dt><dd class="dateInForce">2021-02-05</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2021-02-05 14:20</dd><dt class="journalNumber">Journalnummer</dt><dd class="journalNumber">2021-0162</dd><dt class="titleShort">Korttittel</dt><dd class="titleShort">Instruks for arbeidet med forebyggende objekt- og infrastruktursikkerhet for departementsbygningene</dd><dt class="title">Tittel</dt><dd class="title">Instruks for arbeidet med forebyggende objekt- og infrastruktursikkerhet for departementsbygningene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 5. februar 2021. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">forskrift/2021-02-05-328</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for arbeidet med forebyggende objekt- og infrastruktursikkerhet for departementsbygningene<ul class="tocSubUl"><li>I. Formål</li><li>II. Virkeområde</li><li>III. Definisjoner</li><li>IV. Felles grunnsikring</li><li>V. Departementenes ansvar for objekt- og infrastruktursikkerhet</li><li>VI. Kommunal- og moderniseringsdepartementets ansvar</li><li>VII. Andre aktørers ansvar og roller</li><li>VIII. Finansiering</li></ul></li></ul></dd></dl></header><main class="documentBody" data-lovdata-URL="LTI/forskrift/2021-02-05-328" id="dokument"><h1>Instruks for arbeidet med forebyggende objekt- og infrastruktursikkerhet for departementsbygningene</h1><section class="section" data-name="kapI" id="kapittel-1" data-lovdata-URL="LTI/forskrift/2021-02-05-328/KAPITTEL_1"><h2>I. Formål</h2><article class="legalP" id="kapittel-1-ledd-1">Meld.St.29 (2011–2012) Samfunnssikkerhet beskriver Kommunal- og moderniseringsdepartementets (tidligere Fornyings-, administrasjons- og kirkedepartementet) ansvar for det forebyggende objektsikkerhetsarbeidet knyttet til felles bygningsmasse, fellesområder og utendørsområder i regjeringskvartalet og i departementsbygninger utenfor regjeringskvartalet. Unntak er Forsvarsdepartementet og Statsministerens kontors midlertidige lokaler i Forsvarets ledelsesbygg. I tillegg samordner Kommunal- og moderniseringsdepartementet det forebyggende sikkerhetsarbeidet i departementsfellesskapet, med tilhørende kontakt med aktuelle fagmiljø for ajourhold og videreutvikling av planverk og instrukser.</article><article class="legalP" id="kapittel-1-ledd-2">Formålet med denne instruksen er å tydeliggjøre roller og ansvar for objekt- og infrastruktursikkerhet for departementsbygningene for å oppnå et helhetlig og koordinert forebyggende sikkerhetsarbeid på dette området.</article><article class="legalP" id="kapittel-1-ledd-3">Målgruppen for instruksen er departementene.</article></section><section class="section" data-name="kapII" id="kapittel-2" data-lovdata-URL="LTI/forskrift/2021-02-05-328/KAPITTEL_2"><h2>II. Virkeområde</h2><article class="legalP" id="kapittel-2-ledd-1">Denne instruksen gjelder for arbeidet med objekt- og infrastruktursikkerhet for departementsbygningene iht. lov 1. juni 2018 nr. 24 om nasjonal sikkerhet (heretter sikkerhetsloven).</article><article class="legalP" id="kapittel-2-ledd-2">Instruksen vil bli revidert ved behov.</article><article class="legalP" id="kapittel-2-ledd-3">Denne instruksen gjelder ikke for departementenes utflyttingslokaler i beredskapssammenheng.</article><article class="legalP" id="kapittel-2-ledd-4">Departementenes arbeid med objekt- og infrastruktursikkerhet i egen sektor er ikke omfattet av denne instruksen.</article><article class="legalP" id="kapittel-2-ledd-5">Forsvarsdepartementet og Statsministerens kontors midlertidige lokaler i Forsvarets ledelsesbygg er ikke omfattet av denne instruksen.</article></section><section class="section" data-name="kapIII" id="kapittel-3" data-lovdata-URL="LTI/forskrift/2021-02-05-328/KAPITTEL_3"><h2>III. Definisjoner</h2><article class="legalP" id="kapittel-3-ledd-1"><table><tbody><tr><td data-text-align="left" data-vertical-align="top"><i>Departementsbygning</i></td><td data-text-align="left" data-vertical-align="top">Bygning hvor departement(er) har kontorer, og som regelmessig brukes til departementsformål.</td></tr><tr><td data-text-align="left" data-vertical-align="top"><i>Departementsfellesskapet</i></td><td data-text-align="left" data-vertical-align="top">Alle departementene og Statsministerens kontor.</td></tr><tr><td data-text-align="left" data-vertical-align="top"><i>Erstatningslokaler</i></td><td data-text-align="left" data-vertical-align="top">Midlertidige lokaler for departementer som må flytte ut av sine faste departementsbygninger.</td></tr><tr><td data-text-align="left" data-vertical-align="top"><i>Felles bygningsmasse</i></td><td data-text-align="left" data-vertical-align="top">Samtlige departementsbygninger med unntak av Forsvarsdepartementet og Statsministerens kontors midlertidige lokaler i Forsvarets ledelsesbygg.</td></tr><tr><td data-text-align="left" data-vertical-align="top"><i>Fellesområder</i></td><td data-text-align="left" data-vertical-align="top">Områder i en departementsbygning hvor flere har tilgang<sup class="footnotereference" data-footnotereferencevalue="1" data-unique-footnote-counter="1">1</sup>, og som er underlagt adgangskontrollbestemmelser eller er permanent bemannet</td></tr><tr><td data-text-align="left" data-vertical-align="top"><i>Flerbrukerbygg</i></td><td data-text-align="left" data-vertical-align="top">Departementsbygning som huser flere enn ett departement.</td></tr><tr><td data-text-align="left" data-vertical-align="top"><i>Grunnsikring</i></td><td data-text-align="left" data-vertical-align="top">Sikkerhetstiltak som skal bidra til et forsvarlig sikkerhetsnivå i en normaltilstand (omfatter også påbygningstiltak som kan iverksettes ved endringer i trusselbildet), jf. virksomhetsikkerhetsforskriften § 14.</td></tr><tr><td data-text-align="left" data-vertical-align="top"><i>Myndighetspersoner</i></td><td data-text-align="left" data-vertical-align="top">Medlemmer av regjeringen.</td></tr><tr><td data-text-align="left" data-vertical-align="top"><i>Sikkerhetstiltak</i></td><td data-text-align="left" data-vertical-align="top">Samlebegrep for alle tiltak som reduserer risikoen knyttet til sikkerhetstruende virksomhet, jf. sikkerhetsloven § 4-3.</td></tr><tr><td data-text-align="left" data-vertical-align="top"><i>Sikringstiltak</i></td><td data-text-align="left" data-vertical-align="top">Konkrete sikkerhetstiltak som er av teknisk karakter (som omhandler bygg og informasjonssystemer).</td></tr><tr><td data-text-align="left" data-vertical-align="top"><i>Skjermingsverdig objekt og infrastruktur</i></td><td data-text-align="left" data-vertical-align="top">Objekter og infrastruktur er skjermingsverdige dersom det kan skade grunnleggende nasjonale funksjoner om de får redusert funksjonalitet eller blir utsatt for skadeverk, ødeleggelse eller rettsstridig overtakelse, jf. sikkerhetsloven § 7-1.</td></tr><tr><td data-text-align="left" data-vertical-align="top"><i>Utflyttingslokaler</i></td><td data-text-align="left" data-vertical-align="top">Alternative lokaler for deler av et departement hvor prioriterte departementsfunksjoner kan opprettholdes i en krisesituasjon.</td></tr><tr><td data-text-align="left" data-vertical-align="top"><i>Utendørsområder</i></td><td data-text-align="left" data-vertical-align="top">Områder som er innenfor perimetersikringen til en departementsbygning, og som er åpne for alminnelig ferdsel.</td></tr></tbody></table></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Kontorlokaler som deles av to eller flere departementer, defineres ikke som fellesområde, men som departementsinterne områder. Departementer som deler lokaler må i fellesskap definere sikkerhetstiltak for de delte områdene.</article></footer></section><section class="section" data-name="kapIV" id="kapittel-4" data-lovdata-URL="LTI/forskrift/2021-02-05-328/KAPITTEL_4"><h2>IV. Felles grunnsikring</h2><article class="legalP" id="kapittel-4-ledd-1">Formålet med felles grunnsikring er å oppnå et forsvarlig sikkerhetsnivå for å beskytte skjermingsverdige objekter og infrastruktur mot sikkerhetstruende virksomhet i en normaltilstand. I tillegg foreligger det planer for påbygningstiltak, skadebegrensende tiltak og tiltak for å gjenopprette forsvarlig sikkerhetsnivå etter en eventuell hendelse.</article><article class="legalP" id="kapittel-4-ledd-2">Felles grunnsikring etableres av Kommunal- og moderniseringsdepartementet på bakgrunn av gjeldende sikkerhetsmål for objekt- og infrastruktursikkerhet i henhold til de skjermingsverdige objektenes/infrastrukturens klassifiseringsgrad.</article><article class="legalP" id="kapittel-4-ledd-3">Sikkerhetstiltakene innenfor felles grunnsikring er kategorisert som perimetersikring, skallsikring og vakt- og resepsjonstjenester med understøttende tekniske sikringssystem.</article><article class="legalP" id="kapittel-4-ledd-4">Perimetersikring omfatter ulike typer barrierer som kjøretøysperrer, porter og bommer, gjerder eller terrengtilpasninger som har som formål å regulere ferdsel rundt departementsbygningene og å skape avstand mellom kjøretøy og bygninger.</article><article class="legalP" id="kapittel-4-ledd-5">Skallsikring omhandler tiltak som styrker bygningens yttervegger, tak og gulv med den hensikt å hindre og forsinke inntrenging og/eller for å gi beskyttelse mot eksplosjoner og andre våpenvirkninger. Sikkerhetstiltak som er del av yttervegger, tak og gulv er også en del av skallsikringen.</article><article class="legalP" id="kapittel-4-ledd-6">Vakt- og resepsjonstjenester med understøttende tekniske sikringssystem har som hensikt å regulere adgang til bygg og områder, og å detektere og verifisere sikkerhetstruende virksomhet. Dette gjøres gjennom bruk av vakter/vektere og resepsjonsvakter, samt gjennom tekniske systemer som automatisk adgangskontrollsystem, automatisk innbruddsalarm og kameraovervåkning. Tjenester som person- og bagasjekontroll, kjøretøykontroll og sikkerhetskontroll av post og vareleveranser er kategorisert som vakt- og resepsjonstjenester. Vakt- og resepsjonstjenester med understøttende tekniske sikringssystem benyttes som del av skall- og perimetersikring, og som selvstendige sikkerhetstiltak.</article></section><section class="section" data-name="kapV" id="kapittel-5" data-lovdata-URL="LTI/forskrift/2021-02-05-328/KAPITTEL_5"><h2>V. Departementenes ansvar for objekt- og infrastruktursikkerhet</h2><article class="legalP" id="kapittel-5-ledd-1">Det enkelte departement plikter å utøve forebyggende sikkerhetsarbeid innenfor sitt ansvarsområde i henhold til bestemmelsene gitt i eller i medhold av sikkerhetsloven, jf. sikkerhetsloven § 4-3 første ledd.<ul class="defaultList"><li data-li-identifier="1." data-name="1."><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">Avgrenset til området objekt- og infrastruktursikkerhet for departementsbygningene, har hvert departement selv ansvar for: <ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-1-punkt-1-ledd-1-punkt-1"><article class="legalP" id="kapittel-5-ledd-1-punkt-1-ledd-1-punkt-1-ledd-1">sikkerhetstiltak i egne områder</article></article></li><li data-li-identifier="b)" data-name="b)"><article class="listArticle" id="kapittel-5-ledd-1-punkt-1-ledd-1-punkt-2"><article class="legalP" id="kapittel-5-ledd-1-punkt-1-ledd-1-punkt-2-ledd-1">sikkerhetstiltak for å beskytte myndighetspersoner innenfor egne områder</article></article></li><li data-li-identifier="c)" data-name="c)"><article class="listArticle" id="kapittel-5-ledd-1-punkt-1-ledd-1-punkt-3"><article class="legalP" id="kapittel-5-ledd-1-punkt-1-ledd-1-punkt-3-ledd-1">sikkerhetstiltak for egne skjermingsverdige objekter og infrastruktur i egne områder, samordnet med Kommunal- og moderniseringsdepartementet</article></article></li><li data-li-identifier="d)" data-name="d)"><article class="listArticle" id="kapittel-5-ledd-1-punkt-1-ledd-1-punkt-4"><article class="legalP" id="kapittel-5-ledd-1-punkt-1-ledd-1-punkt-4-ledd-1">menneskelige og organisatoriske tiltak som skal ivareta at Kommunal- og moderniseringsdepartementets felles grunnsikring ikke kompromitteres av egne ansatte eller besøkende</article></article></li><li data-li-identifier="e)" data-name="e)"><article class="listArticle" id="kapittel-5-ledd-1-punkt-1-ledd-1-punkt-5"><article class="legalP" id="kapittel-5-ledd-1-punkt-1-ledd-1-punkt-5-ledd-1">evakueringsplaner og rømningsstrategi for eget personell og besøkende.</article></article></li></ul></article><article class="legalP" id="kapittel-5-ledd-1-punkt-1-ledd-2">Departementenes behov for egnede arealer til egen virksomhet, herunder ombyggingsbehov eller behov for utvidelser som vil kunne påvirke felles grunnsikring, skal forelegges Kommunal- og moderniseringsdepartementet. Departementene er selv ansvarlige for eventuelle utflyttingslokaler, og ivaretakelse av forebyggende sikkerhetsarbeid som gjelder utflyttingslokalene.</article><article class="legalP" id="kapittel-5-ledd-1-punkt-1-ledd-3">Departementenes eventuelle behov for sikkerhetsmessige tilpasninger i egne lokaler utover det som dekkes gjennom felles grunnsikring, kan dekkes gjennom tjenesteleveranser fra Statsbygg eller Departementenes sikkerhets- og serviceorganisasjon. Ansvaret for slik tilpasning ligger hos det enkelte departement.</article></article></li><li data-li-identifier="2." data-name="2."><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">Behandling av personopplysninger <ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-1-punkt-2-ledd-1-punkt-1"><article class="legalP" id="kapittel-5-ledd-1-punkt-2-ledd-1-punkt-1-ledd-1">et hvert departement er, iht. generell personvernforordning<sup class="footnotereference" data-footnotereferencevalue="2" data-unique-footnote-counter="2">2</sup> artikkel 4 nr. 7, behandlingsansvarlig for personopplysninger som behandles som del av adgangskontroll og kameraovervåkning i departementsinterne områder</article></article></li><li data-li-identifier="b)" data-name="b)"><article class="listArticle" id="kapittel-5-ledd-1-punkt-2-ledd-1-punkt-2"><article class="legalP" id="kapittel-5-ledd-1-punkt-2-ledd-1-punkt-2-ledd-1">et hvert departement skal inngå databehandleravtale med Departementenes sikkerhets- og serviceorganisasjon for behandling av personopplysninger som er del av adgangskontroll og kameraovervåkning i departementsinterne områder.</article></article></li></ul></article></article></li></ul></article><footer class="footnotes"><article class="footnote" data-name="2" data-unique-footnote-counter="2"><span class="footnoteLabel">2</span> Europaparlaments- og rådsforordning 2016/679 av 27. april 2016 om vern av fysiske personer i forbindelse med behandling av personopplysninger og om fri utveksling av slike opplysninger samt om oppheving av direktiv 95/46/EF (generell personvernforordning</article></footer></section><section class="section" data-name="kapVI" id="kapittel-6" data-lovdata-URL="LTI/forskrift/2021-02-05-328/KAPITTEL_6"><h2>VI. Kommunal- og moderniseringsdepartementets ansvar</h2><article class="legalP" id="kapittel-6-ledd-1">Kommunal- og moderniseringsdepartementets sikkerhetsmessige ansvar for objekt- og infrastruktursikkerhet for departementsbygningene er avgrenset til:<ul class="defaultList"><li data-li-identifier="a)" data-name="a)"><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">felles grunnsikring som beskrevet i kapittel IV</article></article></li><li data-li-identifier="b)" data-name="b)"><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">nødvendig samordning og instruksutvikling for ivaretakelse av felles grunnsikring</article></article></li><li data-li-identifier="c)" data-name="c)"><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">samordning av sikkerhetstiltak for eventuelle rom innenfor departmentsinterne områder som inneholder felles teknisk infrastruktur</article></article></li><li data-li-identifier="d)" data-name="d)"><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">samordning av sikkerhetstiltak med det enkelte departement for å ivareta sikkerhet for eventuelle skjermingsverdige objekter og infrastruktur innenfor felles grunnsikring i departementsbygningene. <ul class="defaultList"><li data-li-identifier="1." data-name="1."><article class="listArticle" id="kapittel-6-ledd-1-punkt-4-ledd-1-punkt-1"><article class="legalP" id="kapittel-6-ledd-1-punkt-4-ledd-1-punkt-1-ledd-1">Kommunal- og moderniseringsdepartementet skal innenfor ovennevnte ansvarsområde: <ul class="defaultList"><li data-li-identifier="a)" data-name="a)"><article class="listArticle" id="kapittel-6-ledd-1-punkt-4-ledd-1-punkt-1-ledd-1-punkt-1"><article class="legalP" id="kapittel-6-ledd-1-punkt-4-ledd-1-punkt-1-ledd-1-punkt-1-ledd-1">utpeke, klassifisere og holde oversikt over skjermingsverdige objekter og infrastruktur i departementsbygninger, fellesområder og utendørsområder som er del av eller understøtter felles grunnsikring, og som ikke faller inn under et annet departements ansvarsområde</article></article></li><li data-li-identifier="b)" data-name="b)"><article class="listArticle" id="kapittel-6-ledd-1-punkt-4-ledd-1-punkt-1-ledd-1-punkt-2"><article class="legalP" id="kapittel-6-ledd-1-punkt-4-ledd-1-punkt-1-ledd-1-punkt-2-ledd-1">melde inn oversikt over skjermingsverdige objekter og infrastruktur identifisert under punkt a) til Nasjonal sikkerhetsmyndighet</article></article></li><li data-li-identifier="c)" data-name="c)"><article class="listArticle" id="kapittel-6-ledd-1-punkt-4-ledd-1-punkt-1-ledd-1-punkt-3"><article class="legalP" id="kapittel-6-ledd-1-punkt-4-ledd-1-punkt-1-ledd-1-punkt-3-ledd-1">gjennomføre vurdering av risiko og beskytte skjermingsverdige objekter og infrastruktur identifisert under punkt a) iht. sikkerhetsloven § 7-3</article></article></li><li data-li-identifier="d)" data-name="d)"><article class="listArticle" id="kapittel-6-ledd-1-punkt-4-ledd-1-punkt-1-ledd-1-punkt-4"><article class="legalP" id="kapittel-6-ledd-1-punkt-4-ledd-1-punkt-1-ledd-1-punkt-4-ledd-1">jevnlig informere departementene i de respektive departementsbygningene om vurdering av risiko, sikkerhetstiltak i felles grunnsikring og restrisiko samt beredskapstiltak</article></article></li><li data-li-identifier="e)" data-name="e)"><article class="listArticle" id="kapittel-6-ledd-1-punkt-4-ledd-1-punkt-1-ledd-1-punkt-5"><article class="legalP" id="kapittel-6-ledd-1-punkt-4-ledd-1-punkt-1-ledd-1-punkt-5-ledd-1">samordne beredskapsarbeidet knyttet til skjermingsverdige objekter og infrastruktur med Oslo politidistrikt</article></article></li></ul></article></article></li><li data-li-identifier="2." data-name="2."><article class="listArticle" id="kapittel-6-ledd-1-punkt-4-ledd-1-punkt-2"><article class="legalP" id="kapittel-6-ledd-1-punkt-4-ledd-1-punkt-2-ledd-1">Kommunal- og moderniseringsdepartementet skal, i dialog med politiet og andre fagmyndigheter, påse at det etableres fysiske sikkerhetstiltak for beskyttelse av myndighetspersoner i nye departementsbygninger og ved totalrenovering av eksisterende departementsbygninger.</article></article></li><li data-li-identifier="3." data-name="3."><article class="listArticle" id="kapittel-6-ledd-1-punkt-4-ledd-1-punkt-3"><article class="legalP" id="kapittel-6-ledd-1-punkt-4-ledd-1-punkt-3-ledd-1">Kommunal- og moderniseringsdepartementet skal gi departementene råd om etablering av fysiske sikkerhetstiltak for beskyttelse av myndighetspersoner i eksisterende departementsbygninger.</article></article></li><li data-li-identifier="4." data-name="4."><article class="listArticle" id="kapittel-6-ledd-1-punkt-4-ledd-1-punkt-4"><article class="legalP" id="kapittel-6-ledd-1-punkt-4-ledd-1-punkt-4-ledd-1">Kommunal- og moderniseringsdepartementet er behandlingsansvarlig for personopplysninger som behandles i forbindelse med felles grunnsikring for departementsbygningene, jf. generell personvernforordning artikkel 4 nr. 7, jf. VII, nr. 1c). Dette gjelder også for tekniske sikringssystemer som er del av grunnsikringen, men som er montert eller lokalisert på innsiden av skallsikringen.</article></article></li></ul></article></article></li></ul></article></section><section class="section" data-name="kapVII" id="kapittel-7" data-lovdata-URL="LTI/forskrift/2021-02-05-328/KAPITTEL_7"><h2>VII. Andre aktørers ansvar og roller</h2><ul class="defaultList"><li data-li-identifier="1." data-name="1."><article class="listArticle" id="kapittel-7-punkt-1"><article class="legalP" id="kapittel-7-punkt-1-ledd-1">Departementenes sikkerhets- og serviceorganisasjon: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-1-ledd-1-punkt-1"><article class="legalP" id="kapittel-7-punkt-1-ledd-1-punkt-1-ledd-1">er tjenesteleverandør av vakt- og resepsjonstjenester med understøttende tekniske sikringssystem til felles grunnsikring for departementsbygningene</article></article></li><li data-li-identifier="b)" data-name="b)"><article class="listArticle" id="kapittel-7-punkt-1-ledd-1-punkt-2"><article class="legalP" id="kapittel-7-punkt-1-ledd-1-punkt-2-ledd-1">håndhever felles adgangsbestemmelser<sup class="footnotereference" data-footnotereferencevalue="3" data-unique-footnote-counter="3">3</sup> i departmentsfellesskapet</article></article></li><li data-li-identifier="c)" data-name="c)"><article class="listArticle" id="kapittel-7-punkt-1-ledd-1-punkt-3"><article class="legalP" id="kapittel-7-punkt-1-ledd-1-punkt-3-ledd-1">er databehandler for personopplysninger som behandles i forbindelse med felles grunnsikring, jf. generell personvernforordning artikkel 4 nr. 8</article></article></li><li data-li-identifier="d)" data-name="d)"><article class="listArticle" id="kapittel-7-punkt-1-ledd-1-punkt-4"><article class="legalP" id="kapittel-7-punkt-1-ledd-1-punkt-4-ledd-1">er databehandler for personopplysninger som behandles i forbindelse med adgangskontroll og kameraovervåkning i departementsinterne områder, jf. generell personvernforordning artikkel 4 nr. 8</article></article></li></ul></article></article></li><li data-li-identifier="2." data-name="2."><article class="listArticle" id="kapittel-7-punkt-2"><article class="legalP" id="kapittel-7-punkt-2-ledd-1">Statsbygg: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-2-ledd-1-punkt-1"><article class="legalP" id="kapittel-7-punkt-2-ledd-1-punkt-1-ledd-1">har ansvar for bygningsmessige tjenesteleveranser av sikkerhetstiltak i departementsfellesskapet</article></article></li><li data-li-identifier="b)" data-name="b)"><article class="listArticle" id="kapittel-7-punkt-2-ledd-1-punkt-2"><article class="legalP" id="kapittel-7-punkt-2-ledd-1-punkt-2-ledd-1">har ansvar for forvaltning, drift og vedlikehold av bygningsmassen og tilknyttede arealer i departementsfellesskapet</article></article></li></ul></article></article></li><li data-li-identifier="3." data-name="3."><article class="listArticle" id="kapittel-7-punkt-3"><article class="legalP" id="kapittel-7-punkt-3-ledd-1">Politidirektoratet: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-3-ledd-1-punkt-1"><article class="legalP" id="kapittel-7-punkt-3-ledd-1-punkt-1-ledd-1">fremmer forslag til sikringstiltak for myndighetspersoner</article></article></li></ul></article></article></li><li data-li-identifier="4." data-name="4."><article class="listArticle" id="kapittel-7-punkt-4"><article class="legalP" id="kapittel-7-punkt-4-ledd-1">Politiets sikkerhetstjeneste: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-4-ledd-1-punkt-1"><article class="legalP" id="kapittel-7-punkt-4-ledd-1-punkt-1-ledd-1">utarbeider trusselvurderinger og gir faglige råd der dette vurderes som relevant i arbeidet med forebyggende objekt- og infrastruktursikkerhet for departementsbygningene</article></article></li></ul></article></article></li><li data-li-identifier="5." data-name="5."><article class="listArticle" id="kapittel-7-punkt-5"><article class="legalP" id="kapittel-7-punkt-5-ledd-1">Oslo politidistrikt: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-5-ledd-1-punkt-1"><article class="legalP" id="kapittel-7-punkt-5-ledd-1-punkt-1-ledd-1">er ansvarlig for opprettholdelse av alminnelig ro og orden og kriminalitetsbekjempelse i de deler av departementsfellesskapet som er åpne for alminnelig ferdsel</article></article></li><li data-li-identifier="b)" data-name="b)"><article class="listArticle" id="kapittel-7-punkt-5-ledd-1-punkt-2"><article class="legalP" id="kapittel-7-punkt-5-ledd-1-punkt-2-ledd-1">er reaksjonsstyrke ved sikkerhetstruende hendelser i departementsfellesskapet</article></article></li><li data-li-identifier="c)" data-name="c)"><article class="listArticle" id="kapittel-7-punkt-5-ledd-1-punkt-3"><article class="legalP" id="kapittel-7-punkt-5-ledd-1-punkt-3-ledd-1">er sikringsstyrker for objektsikring, eventuelt med støtte fra Forsvaret.</article></article></li></ul></article></article></li></ul><footer class="footnotes"><article class="footnote" data-name="3" data-unique-footnote-counter="3"><span class="footnoteLabel">3</span> Se vedlegg til instruksen: «Felles adgangsbestemmelser for departementene».</article></footer></section><section class="section" data-name="kapVIII" id="kapittel-8" data-lovdata-URL="LTI/forskrift/2021-02-05-328/KAPITTEL_8"><h2>VIII. Finansiering</h2><article class="legalP" id="kapittel-8-ledd-1">Oppgavene som faller inn under Kommunal- og moderniseringsdepartementet og de øvrige departementenes ansvarsområder, finansieres fortløpende innenfor departementenes eksisterende budsjettrammer.</article><article class="legalP" id="kapittel-8-ledd-2">Det økonomiske ansvaret for sikkerhetstiltak for å beskytte myndighetsperson vil ligge i Kommunal- og moderniseringsdepartementet i forbindelse med etablering av fysiske sikkerhetstiltak i nye departementsbygninger og ved totalrenovering av eksisterende departementsbygninger, jf. instruksens kapittel VI punkt 2.</article><article class="legalP" id="kapittel-8-ledd-3">Det økonomiske ansvaret for sikkerhetstiltak for å beskytte myndighetsperson vil ligge i det enkelte departement ved etablering av sikkerhetstiltak for å beskytte myndighetsperson i eksisterende departementsbygninger, jf. instruksens kapittel V punkt 1 bokstav a.</article></section></main></body></html>