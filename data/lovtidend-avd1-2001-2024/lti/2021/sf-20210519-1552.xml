<!DOCTYPE html><html lang="no"><head><title>Forskrift om midlertidig tilskudd til frivillighetssektoren som følge av covid-19-utbruddet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-19-1552</dd><dt class="dokid">DokumentID</dt><dd class="dokid">LTI/forskrift/2021-05-19-1552</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="subunit">Etat</dt><dd class="subunit"><ul><li>Avdeling for sivilsamfunn og idrett</li></ul></dd><dt class="dateInForce">I kraft fra</dt><dd class="dateInForce">2021-05-19, med virkning 2021-01-01 – 2021-08-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2021-03-23-988</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-05-20 16:00</dd><dt class="journalNumber">Journalnummer</dt><dd class="journalNumber">2021-0779</dd><dt class="titleShort">Korttittel</dt><dd class="titleShort">Forskrift om midl. tilskudd til frivillighetssektoren som følge av covid-19-utbruddet</dd><dt class="title">Tittel</dt><dd class="title">Forskrift om midlertidig tilskudd til frivillighetssektoren som følge av covid-19-utbruddet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kulturdepartementet 19. mai 2021 til gjennomføring av Stortingets budsjettvedtak 17. desember 2020 og 23. februar 2021.</dd><dt class="refid">RefID</dt><dd class="refid">forskrift/2021-05-19-1552</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om midlertidig tilskudd til frivillighetssektoren som følge av covid-19-utbruddet<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilskudd til organisasjoner etter lik prosentvis andel</li><li>§ 4. Tilskudd etter søknad</li><li>§ 5. Avgrensning</li><li>§ 6. Krav til søknad</li><li>§ 7. Saksbehandling og kontroll</li><li>§ 8. Dokumentasjon</li><li>§ 9. Klage</li><li>§ 10. Tilbakebetaling</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-05-19-1552" id="dokument"><h1>Forskrift om midlertidig tilskudd til frivillighetssektoren som følge av covid-19-utbruddet</h1><article class="legalArticle" data-lovdata-URL="LTI/forskrift/2021-05-19-1552/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å støtte opp under frivillighetspolitiske mål om bred deltakelse og mangfold og avhjelpe sektoren gjennom den pågående covid-19-krisen gjennom å stimulere til aktivitet innenfor rammene av smittevernrestriksjoner gitt av offentlige myndigheter som følge av covid-19.</article></article><article class="legalArticle" data-lovdata-URL="LTI/forskrift/2021-05-19-1552/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Ordningen gjelder for organisasjoner som er registrert i Frivillighetsregisteret, jf. frivillighetsregisterloven § 4.</article><article class="legalP" id="paragraf-2-ledd-2">Organisasjoner som er under konkursbehandling kan ikke søke om tilskudd.</article><article class="legalP" id="paragraf-2-ledd-3">Organisasjoner som kan søke om tilskudd til arrangement etter forskrift om midlertidig tilskuddsordning for publikumsarrangementer av nasjonal verdi i idrettssektoren som følge av covid-19-utbruddet kan ikke søke om tilskudd til samme arrangement etter denne forskriften.</article><article class="legalP" id="paragraf-2-ledd-4">Ordningen gjelder for perioden 1. januar 2021 til og med 31. august 2021.</article><article class="legalP" id="paragraf-2-ledd-5">Dersom myndighetspålagte restriksjoner og smitteverntiltak som begrenser eller hindrer aktivitet eller avholdelse av arrangement bortfaller, kan forskriften oppheves fra den dato restriksjonene oppheves.</article></article><article class="legalArticle" data-lovdata-URL="LTI/forskrift/2021-05-19-1552/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til organisasjoner etter lik prosentvis andel</span></h2><article class="legalP" id="paragraf-3-ledd-1">255 millioner kroner fordeles til organisasjoner som har mottatt merverdiavgiftskompensasjon fra Lotteri- og stiftelsestilsynet i 2020 gjennom en lik prosentvis andel av godkjent søknadsbeløp i merverdiavgiftskompensasjon for regnskapsåret 2019.</article><article class="legalP" id="paragraf-3-ledd-2">Tilskudd tildeles på bakgrunn av egenerklæringsskjema via Lotteri- og stiftelsestilsynets nettsider. Sentralleddet bekrefter at organisasjonen har hatt merkostnader eller tapte inntekter som følge av covid-19-restriksjoner eller offentlige råd og anbefalinger på vegne av underledd. Enkeltstående organisasjoner bekrefter på selvstendig grunnlag.</article><article class="legalP" id="paragraf-3-ledd-3">Lotteri- og stiftelsestilsynet kan fastsette nærmere krav til egenerklæringsskjema.</article><article class="legalP" id="paragraf-3-ledd-4">Sentralleddet videreformidler tilskudd til underledd. Dersom tildelt beløp til et underledd samlet er under 300 kroner, kan sentralleddet velge ikke å videreformidle beløpet.</article><article class="legalP" id="paragraf-3-ledd-5">Departementet fastsetter frist for innsending av egenerklæringsskjema.</article></article><article class="legalArticle" data-lovdata-URL="LTI/forskrift/2021-05-19-1552/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd etter søknad</span></h2><article class="legalP" id="paragraf-4-ledd-1">Øvrige midler fordeles etter søknad. Søker må være registrert i Frivillighetsregisteret på søknadstidspunktet. Det kan søkes om tilskudd til følgende på nasjonalt, regionalt og lokalt nivå:<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">merkostnader som følge av myndighetspålagte covid-19-restriksjoner og/eller kostnader til utvikling eller tilpasning av aktiviteter som digitale tilbud og kompetansehevende tiltak</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">mindreinntekter fra arrangement med avgrensninger som følger av § 5</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">mindreinntekter fra annen spesifisert aktivitet avgrenset til publikumsinntekter og utleieinntekter.</article></article></li></ul></article><article class="legalP" id="paragraf-4-ledd-2">Ved beregning av merkostnader og mindreinntekter skal bortfalte kostnader og annen kompensasjon gjennom andre offentlige tilskuddsordninger, samt inntektstap og kostnader dekket av organisasjonens forsikringsordninger, avtaler mv. trekkes fra.</article><article class="legalP" id="paragraf-4-ledd-3">Med aktivitet forstås tilbud innenfor organisasjonens hovedformål, og som er tilgjengelig for målgruppen.</article><article class="legalP" id="paragraf-4-ledd-4">Med annen spesifisert aktivitet forstås tilbud som skulle vært åpne for besøkende i den gjeldende perioden, for eksempel akvarier, kinoer og idrettsanlegg. Det inkluderer også utleie av bygninger, anlegg, hytter, fartøy og andre rom og lokaler.</article><article class="legalP" id="paragraf-4-ledd-5">For annen spesifisert aktivitet kan det også søkes om kompensasjon for inntektsbortfall som har nær og naturlig tilknytning til tapte publikums- og utleieinntekter.</article><article class="legalP" id="paragraf-4-ledd-6">Med arrangement forstås tidsavgrensede tilbud som er åpne for alle medlemmene, besøkende, publikum og andre deltakere i målgruppen.</article><article class="legalP" id="paragraf-4-ledd-7">Med merkostnader forstås kostnader som oppstår utelukkende som følge av covid-19-restriksjoner og tilpasninger til offentlige råd og anbefalinger.</article><article class="legalP" id="paragraf-4-ledd-8">Med mindreinntekter forstås differansen mellom budsjetterte arrangementsinntekter og faktiske arrangementsinntekter. Mindreinntekter skal kunne sannsynliggjøres ved å vise til regnskap fra tidligere avholdte sammenlignbare arrangement.</article><article class="legalP" id="paragraf-4-ledd-9">Organisasjoner kan motta tilskudd på 70 prosent av godkjent søknadsbeløp. For arrangement og annen spesifisert aktivitet som avlyses som følge av covid-19-utbruddet kan det gis tilskudd på 50 prosent av godkjent søknadsbeløp.</article><article class="legalP" id="paragraf-4-ledd-10">Det kan mottas tilskudd til en aktivitet eller et arrangement én gang.</article><article class="legalP" id="paragraf-4-ledd-11">Organisasjoner som har mottatt tilskudd etter § 3 kan også søke tilskudd etter § 4, men tildelingen etter § 3 vil komme til fratrekk.</article><article class="legalP" id="paragraf-4-ledd-12">Søker må kunne dokumentere at merkostnader og mindreinntekter er en direkte konsekvens av covid-19-restriksjoner eller offentlige råd og anbefalinger.</article><article class="legalP" id="paragraf-4-ledd-13">Organisasjoner kan ikke motta støtte etter forskriften eller andre norske covid-19-ordninger hjemlet i kap. 3.1. i Kommisjonens covid-19-støtteretningslinjer, som samlet overstiger 1,8 mill. EUR, tilsvarende 18 millioner NOK.</article><article class="legalP" id="paragraf-4-ledd-14">Departementet fastsetter søknadsfrist for tildeling av tilskudd.</article></article><article class="legalArticle" data-lovdata-URL="LTI/forskrift/2021-05-19-1552/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgrensning</span></h2><article class="legalP" id="paragraf-5-ledd-1">Det gis ikke tilskudd til:<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">aktiviteter som fremmer medlemmenes privatøkonomiske interesser.</article></article></li><li data-li-identifier="b." data-name="b."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">aktiviteter/arrangementer som er, eller kan bli dekket av organisasjonens forsikringsordning, avtaler mv. eller offentlig kompensasjon tilknyttet covid-19-utbruddet utenfor denne ordningen.</article></article></li><li data-li-identifier="c." data-name="c."><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">ny-, på- eller ombyggingskostnader, vedlikeholdskostnader for bygg, anlegg eller annen fast eiendom.</article></article></li><li data-li-identifier="d." data-name="d."><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">bortfall av medlemsinntekter, ordinære treningsavgifter, lisensavgifter, sponsor og reklameinntekter eller pengegaver.</article></article></li></ul></article></article><article class="legalArticle" data-lovdata-URL="LTI/forskrift/2021-05-19-1552/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknad</span></h2><article class="legalP" id="paragraf-6-ledd-1">Søknad om tilskudd etter § 4 skal leveres elektronisk via Lotteri- og stiftelsestilsynets nettsider.</article><article class="legalP" id="paragraf-6-ledd-2">Følgende opplysninger skal bekreftes i søknad om tilskudd etter § 4:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-2-punkt-1"><article class="legalP" id="paragraf-6-ledd-2-punkt-1-ledd-1">at merkostnadene og/eller mindreinntektene det søkes om å få dekket er en direkte konsekvens av restriksjoner eller råd og anbefalinger gitt av offentlige myndigheter i forbindelse med covid-19-utbruddet</article></article></li><li data-li-identifier="b." data-name="b."><article class="listArticle" id="paragraf-6-ledd-2-punkt-2"><article class="legalP" id="paragraf-6-ledd-2-punkt-2-ledd-1">at aktiviteten eller arrangementet det søkes tilskudd til har eller skulle hatt oppstart i perioden</article></article></li><li data-li-identifier="c." data-name="c."><article class="listArticle" id="paragraf-6-ledd-2-punkt-3"><article class="legalP" id="paragraf-6-ledd-2-punkt-3-ledd-1">at tapte merkostnader og/eller mindreinntekter ikke er dekket eller kunne blitt dekket på annen måte gjennom for eksempel inngåtte forsikringsordninger, avtaler mv.</article></article></li><li data-li-identifier="d." data-name="d."><article class="listArticle" id="paragraf-6-ledd-2-punkt-4"><article class="legalP" id="paragraf-6-ledd-2-punkt-4-ledd-1">at organisasjonen ikke er under konkursbehandling</article></article></li><li data-li-identifier="e." data-name="e."><article class="listArticle" id="paragraf-6-ledd-2-punkt-5"><article class="legalP" id="paragraf-6-ledd-2-punkt-5-ledd-1">at avlysning av arrangement eller aktivitet er en konsekvens av restriksjoner eller råd og anbefalinger gitt av offentlige myndigheter i forbindelse med covid-19-utbruddet.</article></article></li></ul></article><article class="legalP" id="paragraf-6-ledd-3">Lotteri- og stiftelsestilsynet kan fastsette nærmere krav til søknad.</article><article class="legalP" id="paragraf-6-ledd-4">Lotteri- og stiftelsestilsynet kan be om ytterligere opplysninger som er nødvendige for behandling av søknad etter denne forskriften.</article><article class="legalP" id="paragraf-6-ledd-5">Hvis Lotteri- og stiftelsestilsynet anser det som sannsynlig at søker ikke har registreringsrett i Frivillighetsregisteret, kan tilskudd holdes tilbake til Brønnøysundregistrene har gjort en ny vurdering av registreringsretten.</article></article><article class="legalArticle" data-lovdata-URL="LTI/forskrift/2021-05-19-1552/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling og kontroll</span></h2><article class="legalP" id="paragraf-7-ledd-1">Søker plikter på forespørsel å fremlegge alle opplysninger som er nødvendige for at Lotteri- og stiftelsestilsynet kan gjennomføre saksbehandling og kontroll etter denne forskriften.</article><article class="legalP" id="paragraf-7-ledd-2">Lotteri- og stiftelsestilsynet kan sammenstille nødvendige opplysninger og treffe vedtak som utelukkende er basert på automatisert behandling av opplysninger dersom søker mottok merverdiavgiftskompensasjon i 2020. Søker plikter å oppgi korrekte opplysninger.</article><article class="legalP" id="paragraf-7-ledd-3">Det skal gjennomføres etterhåndskontroll av organisasjoner som får tilskudd etter denne forskriften basert på en risiko- og vesentlighetsvurdering.</article></article><article class="legalArticle" data-lovdata-URL="LTI/forskrift/2021-05-19-1552/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon</span></h2><article class="legalP" id="paragraf-8-ledd-1">Det skal på forespørsel fra Lotteri- og stiftelsestilsynet kunne fremlegges avtalte kontrollhandlinger fra revisor som dokumentasjon på merkostnadene og eller mindreinntektene.</article><article class="legalP" id="paragraf-8-ledd-2">Organisasjoner som mottar tilskudd skal oppbevare all dokumentasjon for at vilkårene for å motta tilskudd er oppfylt i ti år beregnet fra året etter søknadsåret.</article></article><article class="legalArticle" data-lovdata-URL="LTI/forskrift/2021-05-19-1552/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Kulturdepartementet er klageinstans for Lotteri- og stiftelsestilsynets vedtak etter forskriften.</article></article><article class="legalArticle" data-lovdata-URL="LTI/forskrift/2021-05-19-1552/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling</span></h2><article class="legalP" id="paragraf-10-ledd-1">Dersom en søker gir ufullstendige eller feilaktige opplysninger i søknaden om tilskudd, og dette medfører at det utbetales uberettiget eller for høyt tilskudd, kan beløpet helt eller delvis kreves tilbake. Dersom tilskuddet ennå ikke er utbetalt, kan det holdes helt eller delvis tilbake eller bortfalle.</article><article class="legalP" id="paragraf-10-ledd-2">Dersom det utbetales for høyt tilskudd på grunn av feil fra Lotteri- og stiftelsestilsynets side, kan den uberettigede andelen av tilskudd kreves tilbakebetalt.</article><article class="legalP" id="paragraf-10-ledd-3">Krav om tilbakebetaling av tilskudd er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2021-05-19-1552/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks med virkning fra 1. januar 2021 til og med 31. august 2021. Fra samme tidspunkt oppheves forskrift 23. mars 2021 nr. 988 om midlertidig tilskudd til frivillighetssektoren som følge av covid-19-utbruddet.</article></article></main></body></html>