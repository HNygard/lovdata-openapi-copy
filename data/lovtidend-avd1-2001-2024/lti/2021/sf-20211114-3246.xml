<!DOCTYPE html><html lang="no"><head><title>Forskrift om regler for Kirkerådets virksomhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-11-14-3246</dd><dt class="dokid">DokumentID</dt><dd class="dokid">LTI/forskrift/2021-11-14-3246</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkemøtet</li></ul></dd><dt class="dateInForce">I kraft fra</dt><dd class="dateInForce">2021-11-14</dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§12</li><li>forskrift/2019-03-30-2307/§30</li></ul></dd><dt class="dateOfPublication">Kunngjort</dt><dd class="dateOfPublication">2021-11-23 14:40</dd><dt class="journalNumber">Journalnummer</dt><dd class="journalNumber">2021-1884</dd><dt class="titleShort">Korttittel</dt><dd class="titleShort">Forskrift om regler for Kirkerådets virksomhet</dd><dt class="title">Tittel</dt><dd class="title">Forskrift om regler for Kirkerådets virksomhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 14. november 2021 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 12 annet ledd og kirkeordning 30. mars 2019 nr. 2307 for Den norske kirke § 30 sjuende ledd.</dd><dt class="refid">RefID</dt><dd class="refid">forskrift/2021-11-14-3246</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regler for Kirkerådets virksomhet<ul class="tocSubUl"><li>§ 1. Konstituering</li><li>§ 2. Møteprinsippet</li><li>§ 3. Åpne eller lukkede møter</li><li>§ 4. Fastsetting av møter. Saksliste. Innkalling. Møteledelse</li><li>§ 5. Vedtaksførhet</li><li>§ 6. Endring av saksliste. Forespørsel</li><li>§ 7. Avstemninger</li><li>§ 8. Utvalg</li><li>§ 9. Nærmere regler</li><li>§ 10. Øvrige bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2021-11-14-3246" id="dokument"><h1>Forskrift om regler for Kirkerådets virksomhet</h1><article class="legalArticle" data-lovdata-URL="LTI/forskrift/2021-11-14-3246/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Konstituering</span></h2><article class="numberedLegalP" data-numerator="1" id="paragraf-1-nummer-1">1. Kirkemøtet velger Kirkerådets leder ved særskilt valg for en periode på to år.</article><article class="numberedLegalP" data-numerator="2" id="paragraf-1-nummer-2">2. Kirkerådet velger i det konstituerende møtet og senere hvert annet år nestleder. Valget foregår skriftlig.</article><article class="numberedLegalP" data-numerator="3" id="paragraf-1-nummer-3">3. Trer leder midlertidig ut av funksjon i løpet av den tid vedkommende er valgt for, rykker nestleder opp til leder. Trer leder endelig ut av funksjon i løpet av den tid vedkommende er valgt for, rykker nestleder opp til leder frem til førstkommende Kirkemøte hvor nytt ledervalg avholdes. Rådet velger midlertidig ny nestleder.</article></article><article class="legalArticle" data-lovdata-URL="LTI/forskrift/2021-11-14-3246/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Møteprinsippet</span></h2><article class="numberedLegalP" data-numerator="1" id="paragraf-2-nummer-1">1. Kirkerådet treffer sine vedtak i møte.</article><article class="numberedLegalP" data-numerator="2" id="paragraf-2-nummer-2">2. Kirkerådet kan selv beslutte at møte skal holdes som fjernmøte. Fjernmøte innebærer at en eller flere av deltakerne ikke sitter i samme lokale, men at de via tekniske hjelpemidler likevel kan se, høre og kommunisere med hverandre. Kravene som ellers gjelder for møter, gjelder også for fjernmøter. Kirkerådet gir nærmere regler om krav til gjennomføring av fjernmøter, herunder der møtet etter § 3 skal lukkes. Disse reglene kan også inneholde unntak fra kravene i annet punktum.</article><article class="numberedLegalP" data-numerator="3" id="paragraf-2-nummer-3">3. Lederen av Kirkerådet kan beslutte å behandle en sak skriftlig eller i hastefjernmøte hvis det er påkrevd å få avgjort en sak før neste møte, og det enten ikke er tid til å holde et ekstraordinært møte, eller saken ikke er så viktig at et ekstraordinært møte anses som nødvendig. Ved hastefjernmøte kan medlemmene kalles inn til møtet med kortere frist enn etter ordinære regler. Hvis 1/3 av organets medlemmer krever det, skal saken utsettes til det kan holdes et ordinært møte. Når en sak skal behandles skriftlig, skal sakens dokumenter med forslag til vedtak sendes samtidig til alle organets medlemmer. Forslaget anses som vedtatt hvis samtlige medlemmer slutter seg til det fremlagte forslaget, og til at vedtaket treffes etter skriftlig saksbehandling.</article><article class="numberedLegalP" data-numerator="4" id="paragraf-2-nummer-4">4. Det skal føres møtebok over forhandlingene i Kirkerådet. Møteboken skal enten underskrives av de tilstedeværende medlemmer etter møtet eller godkjennes av medlemmene så snart møteboken foreligger. Rådet fastsetter selv nærmere regler om føring og godkjenning av møtebok. Det enkelte medlem kan gjøre tilføyelser om ulike dissenser.</article></article><article class="legalArticle" data-lovdata-URL="LTI/forskrift/2021-11-14-3246/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Åpne eller lukkede møter</span></h2><article class="legalP" id="paragraf-3-ledd-1">Møter i Kirkerådet holdes for åpne dører, dersom ikke rådet selv har bestemt noe annet. Personalsaker og saker hvor lovbestemt taushetsplikt tilsier det, skal behandles for lukkede dører. Debatt om hvor vidt en sak skal behandles for åpne eller lukkede dører, foregår for lukkede dører.</article></article><article class="legalArticle" data-lovdata-URL="LTI/forskrift/2021-11-14-3246/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fastsetting av møter. Saksliste. Innkalling. Møteledelse</span></h2><article class="numberedLegalP" data-numerator="1" id="paragraf-4-nummer-1">1. Møter i Kirkerådet avholdes på de tidspunkter som er vedtatt av rådet selv og ellers når rådets leder finner det påkrevd eller minst 1/3 av medlemmene krever det.</article><article class="numberedLegalP" data-numerator="2" id="paragraf-4-nummer-2">2. Rådets leder har ansvar for å sette opp saksliste for det enkelte møte. Innkalling til møte skal sendes ut i god tid og senest en uke før møtet, og skal inneholde en oversikt over de saker som skal behandles, og nødvendige sakspapirer.</article><article class="numberedLegalP" data-numerator="3" id="paragraf-4-nummer-3">3. Har et medlem forfall til et møte, innkalles vararepresentanten.</article><article class="numberedLegalP" data-numerator="4" id="paragraf-4-nummer-4">4. Møte i Kirkerådet ledes av rådets leder eller nestleder. Har begge forfall, velges en særskilt møteleder ved flertallsvalg.</article><article class="numberedLegalP" data-numerator="5" id="paragraf-4-nummer-5">5. Daglig leder i Kirkerådet deltar i møtene med tale- og forslagsrett, men uten stemmerett. Rådet kan innkalle andre personer til å delta i forhandlingene, men uten stemmerett.</article><article class="numberedLegalP" data-numerator="6" id="paragraf-4-nummer-6">6. Lederen av Mellomkirkelig råd, lederen av Samisk kirkeråd og lederen av Kirkerådets utvalg for ungdomsspørsmål møter fast i Kirkerådet med tale- og forslagsrett.</article></article><article class="legalArticle" data-lovdata-URL="LTI/forskrift/2021-11-14-3246/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vedtaksførhet</span></h2><article class="legalP" id="paragraf-5-ledd-1">Kirkerådet kan bare gjøre gyldig vedtak når minst halvparten av medlemmene, eller lovlig innkalte varamedlemmer, er til stede og avgir stemme i saken.</article></article><article class="legalArticle" data-lovdata-URL="LTI/forskrift/2021-11-14-3246/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av saksliste. Forespørsel</span></h2><article class="numberedLegalP" data-numerator="1" id="paragraf-6-nummer-1">1. Kirkerådet kan med alminnelig flertall vedta å utsette realitetsbehandlingen av en sak på den utsendte sakslisten. Det kan også treffe vedtak i saker som ikke er oppført på sakslisten, hvis ikke møteleder eller 1/3 av de fremmøtte medlemmene motsetter seg dette.</article><article class="numberedLegalP" data-numerator="2" id="paragraf-6-nummer-2">2. Ethvert medlem av rådet kan rette forespørsler til lederen i møtet, også om saker som ikke står på sakslisten.</article></article><article class="legalArticle" data-lovdata-URL="LTI/forskrift/2021-11-14-3246/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avstemninger</span></h2><article class="numberedLegalP" data-numerator="1" id="paragraf-7-nummer-1">1. Vedtak i Kirkerådet treffes med alminnelig flertall av de stemmer som avgis, hvis ikke annet følger av lov. Ved stemmelikhet i andre saker enn valg er møteleders stemme avgjørende.</article><article class="numberedLegalP" data-numerator="2" id="paragraf-7-nummer-2">2. Ved behandling av årsbudsjett stemmes det ved den endelige avstemning over forslag til årsbudsjett som helhet. Er det fremsatt alternative forslag, og ingen av disse får flertall ved første gangs avstemning, stemmes det deretter alternativt mellom de to forslag som fikk flest stemmer ved denne.</article><article class="numberedLegalP" data-numerator="3" id="paragraf-7-nummer-3">3. Valg av nestleder holdes som flertallsvalg.</article><article class="numberedLegalP" data-numerator="4" id="paragraf-7-nummer-4">4. Valg av medlemmer til utvalg holdes som flertallsvalg.</article><article class="numberedLegalP" data-numerator="5" id="paragraf-7-nummer-5">5. Ved valg og ansettelse kan hvert enkelt medlem kreve skriftlig avstemning.</article><article class="numberedLegalP" data-numerator="6" id="paragraf-7-nummer-6">6. Ved valg og ansettelse er den eller de valgt eller ansatt som har fått mer enn halvparten av de avgitte stemmer. Hvis ingen eller et utilstrekkelig antall får slikt flertall, holdes ny avstemning. Ved denne er den eller de valgt eller ansatt som får flest stemmer. Ved stemmelikhet avgjøres ansettelse av møtelederen, mens valg avgjøres ved loddtrekning.</article></article><article class="legalArticle" data-lovdata-URL="LTI/forskrift/2021-11-14-3246/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utvalg</span></h2><article class="numberedLegalP" data-numerator="1" id="paragraf-8-nummer-1">1. Kirkerådet kan velge et arbeidsutvalg. Antall medlemmer i arbeidsutvalget avgjøres av Kirkerådet. Arbeidsutvalget kan avgjøre saker av mindre betydning som ikke kan utsettes til neste møte i rådet. Avgjørelsen skal refereres i det første møte etter at avgjørelsen er truffet.</article><article class="numberedLegalP" data-numerator="2" id="paragraf-8-nummer-2">2. Kirkerådet kan oppnevne utvalg til forberedende behandling av saker som hører inn under rådet, til å utføre særskilte verv, til å lede grener av rådets virksomhet og til å utføre særskilte angitte oppgaver innen Kirkerådets ansvarsområde. Til slike utvalg kan det velges også andre enn rådets medlemmer. Begge kjønn skal om mulig være representert.</article><article class="numberedLegalP" data-numerator="3" id="paragraf-8-nummer-3">3. Slike utvalg kan tildeles avgjørelsesmyndighet i alle saker som er lagt inn under utvalgets mandat hvor ikke annet er bestemt eller følger av lov.</article></article><article class="legalArticle" data-lovdata-URL="LTI/forskrift/2021-11-14-3246/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Nærmere regler</span></h2><article class="numberedLegalP" data-numerator="1" id="paragraf-9-nummer-1">1. Nærmere saksbehandlingsregler for Kirkerådets virksomhet fastsettes av rådet selv innenfor de regler som Kirkemøtet har fastsatt.</article><article class="numberedLegalP" data-numerator="2" id="paragraf-9-nummer-2">2. Kirkerådet fastsetter i særskilt delegasjonsreglement hvilken myndighet som er tildelt rådets leder, arbeidsutvalget og daglig leder av rådet.</article></article><article class="legalArticle" data-lovdata-URL="LTI/forskrift/2021-11-14-3246/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Øvrige bestemmelser</span></h2><article class="numberedLegalP" data-numerator="1" id="paragraf-10-nummer-1">1. Reglene trer i kraft straks.</article><article class="numberedLegalP" data-numerator="2" id="paragraf-10-nummer-2">2. Kirkemøtet gir Kirkerådet fullmakt til å foreta mindre endringer i disse reglene. Slike endringer skal legges frem for Kirkemøtet til orientering.</article></article></main></body></html>