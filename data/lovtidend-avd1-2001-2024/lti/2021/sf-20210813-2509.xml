<!DOCTYPE html><html lang="no"><head><title>Forskrift om tilskudd til tekniske og industrielle kulturminner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-13-2509</dd><dt class="dokid">DokumentID</dt><dd class="dokid">LTI/forskrift/2021-08-13-2509</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljøavdelingen</li></ul></dd><dt class="dateInForce">I kraft fra</dt><dd class="dateInForce">2021-09-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-08-17 14:20</dd><dt class="journalNumber">Journalnummer</dt><dd class="journalNumber">2021-1469</dd><dt class="titleShort">Korttittel</dt><dd class="titleShort">Forskrift om tilskudd til tekniske og industrielle kulturminner</dd><dt class="title">Tittel</dt><dd class="title">Forskrift om tilskudd til tekniske og industrielle kulturminner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. august 2021 til oppfølging av Stortingets budsjettvedtak, kap. 1429, post 72. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2021-08-13-2509</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til tekniske og industrielle kulturminner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Hva det kan gis tilskudd til</li><li>§ 5. Krav til søknaden</li><li>§ 6. Rett til å innhente ytterligere opplysninger. Søkers opplysningsplikt</li><li>§ 7. Hvordan tilskudd fastsettes</li><li>§ 8. Tilskuddsbrevet</li><li>§ 9. Tilskuddsmottakerens plikter</li><li>§ 10. Utbetaling av tilskudd</li><li>§ 11. Rapporteringsplikter</li><li>§ 12. Kontroll med betingelser og vilkår – rett til opplysninger</li><li>§ 13. Kontroll med fylkeskommunen og Sametinget som tilskuddsforvalter</li><li>§ 14. Stans og tilbakebetaling</li><li>§ 15. Klage</li><li>§ 16. Klima- og miljødepartementets kompetanse til å endre forskriften</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-08-13-2509" id="dokument"><h1>Forskrift om tilskudd til tekniske og industrielle kulturminner</h1><article class="legalArticle" data-lovdata-URL="LTI/forskrift/2021-08-13-2509/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddsordningen er å sette i stand og vedlikeholde tekniske og industrielle kulturminner for å bidra til kunnskap, opplevelser, bruk og verdiskaping.</article></article><article class="legalArticle" data-lovdata-URL="LTI/forskrift/2021-08-13-2509/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder også på Svalbard og Jan Mayen.</article></article><article class="legalArticle" data-lovdata-URL="LTI/forskrift/2021-08-13-2509/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Tekniske og industrielle kulturminner er spor etter industriell kultur som er av historisk, teknologisk, sosial, arkitektonisk eller vitenskapelig verdi. Tekniske og industrielle kulturminner omfatter blant annet samferdsel og industrielle anlegg med bygninger og produksjonslinjer med maskineri, transport og øvrig infrastruktur samt den sosiale delen av industrihistorien med boliger, religiøse byggverk, skoler og rekreasjon- og grøntanlegg.</article></article><article class="legalArticle" data-lovdata-URL="LTI/forskrift/2021-08-13-2509/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-4-ledd-1">Tilskudd kan gis til eiere og forvaltere av tekniske og industrielle kulturminner til<ul class="defaultList"><li data-li-identifier="a." data-name="a."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">sikring</article></article></li><li data-li-identifier="b." data-name="b."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">istandsetting</article></article></li><li data-li-identifier="c." data-name="c."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">vedlikehold</article></article></li><li data-li-identifier="d." data-name="d."><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">kulturminne- og tilstandsregistrering</article></article></li><li data-li-identifier="e." data-name="e."><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">dokumentasjon</article></article></li><li data-li-identifier="f." data-name="f."><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">mulighetsstudier</article></article></li><li data-li-identifier="g." data-name="g."><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">lønn til stillinger som er direkte knyttet til forvaltning, drift og vedlikehold.</article></article></li></ul></article><article class="legalP" id="paragraf-4-ledd-2">Tilskuddsmottaker kan bruke 10–15&#xa0;% av tilskudd til prosjektledelse og prosjektoppfølging forbundet med tiltak det gis tilskudd til.</article></article><article class="legalArticle" data-lovdata-URL="LTI/forskrift/2021-08-13-2509/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h2><article class="legalP" id="paragraf-5-ledd-1">Søknad om tilskudd skal sendes til fylkeskommunen eller Sametinget for samiske kulturmiljø. Unntak er for søknader som gjelder Svalbard eller Jan Mayen, der søknader skal sendes til Riksantikvaren. Søknadsfristen er 1. november hvert år.</article><article class="legalP" id="paragraf-5-ledd-2">Søknaden skal angi<ul class="defaultList"><li data-li-identifier="a." data-name="a."><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-li-identifier="b." data-name="b."><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">informasjon om kulturminnet og prosjektet det søkes tilskudd til</article></article></li><li data-li-identifier="c." data-name="c."><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">hvilke arbeider som planlegges gjennomført, hvordan de planlegges gjennomført og hvilke antikvariske hensyn som skal ivaretas</article></article></li><li data-li-identifier="d." data-name="d."><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">plan for gjennomføringen av tiltaket eller aktiviteten med virkemidler, samarbeidspartnere og fremdriftsplan</article></article></li><li data-li-identifier="e." data-name="e."><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">kostnadsoverslag og budsjett</article></article></li><li data-li-identifier="f." data-name="f."><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">om og hvor mye støtte som er mottatt fra offentlig instans de siste to årene, og eventuelle søknader til eller tilskudd fra offentlig instans inneværende år</article></article></li><li data-li-identifier="g." data-name="g."><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">om søker har eller forventer å få refusjon for merverdiavgift for det omsøkte tiltaket.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2509/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til å innhente ytterligere opplysninger. Søkers opplysningsplikt</span></h2><article class="legalP" id="paragraf-6-ledd-1">Tilskuddsgiver etter § 5 kan<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">foreta befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2509/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hvordan tilskudd fastsettes</span></h2><article class="legalP" id="paragraf-7-ledd-1">Tilskuddsgiver etter § 5 avgjør om det skal gis tilskudd og fastsetter tilskuddsbeløpet, etter en skjønnsmessig vurdering av objektets kulturminneverdi og tiltakets virkning på dette, for ett år av gangen.</article><article class="legalP" id="paragraf-7-ledd-2">Tilskudd skal gis til anlegg som oppfyller ett eller flere av følgende kriterier:<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">tekniske og industrielle kulturminner med bevart produksjonslinje, maskineri eller teknisk infrastruktur</article></article></li><li data-li-identifier="b." data-name="b."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">tekniske og industrielle kulturminner med forankring i nasjonale strategiske satsninger</article></article></li><li data-li-identifier="c." data-name="c."><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">tekniske og industrielle kulturminner med grunnlag for forskning, formidling og tilgjengeliggjøring</article></article></li><li data-li-identifier="d." data-name="d."><article class="listArticle" id="paragraf-7-ledd-2-punkt-4"><article class="legalP" id="paragraf-7-ledd-2-punkt-4-ledd-1">tekniske og industrielle kulturminner med lokalt, regionalt engasjement eller medfinansiering</article></article></li><li data-li-identifier="e." data-name="e."><article class="listArticle" id="paragraf-7-ledd-2-punkt-5"><article class="legalP" id="paragraf-7-ledd-2-punkt-5-ledd-1">ivaretakelse av kompetanse som er nødvendig for å ivareta tekniske og industrielle kulturminner</article></article></li><li data-li-identifier="f." data-name="f."><article class="listArticle" id="paragraf-7-ledd-2-punkt-6"><article class="legalP" id="paragraf-7-ledd-2-punkt-6-ledd-1">anlegg som er fredet etter kulturminneloven eller vernet etter plan- og bygningsloven</article></article></li><li data-li-identifier="g." data-name="g."><article class="listArticle" id="paragraf-7-ledd-2-punkt-7"><article class="legalP" id="paragraf-7-ledd-2-punkt-7-ledd-1">de 15 prioriterte anlegg som har inngått i Riksantikvarens bevaringsprogram for tekniske og industrielle kulturminner.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2509/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddsbrevet</span></h2><article class="legalP" id="paragraf-8-ledd-1">Tilskuddsbrevet skal beskrive<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">tilskuddsbeløpet</article></article></li><li data-li-identifier="b." data-name="b."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">hva tilskuddet skal brukes til, utbetalingsordningen, og vilkår for tilskuddet</article></article></li><li data-li-identifier="c." data-name="c."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">krav til rapportering og dokumentasjon etter § 11</article></article></li><li data-li-identifier="d." data-name="d."><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">tilskuddsmottakerens plikter etter § 9</article></article></li><li data-li-identifier="e." data-name="e."><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">reaksjoner ved brudd på betingelser og vilkår for tilskuddet, herunder opplysning om at tilskudd kan bortfalle eller kreves tilbakebetalt, dersom vilkårene for tilskuddet ikke blir oppfylt.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2509/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmottakerens plikter</span></h2><article class="legalP" id="paragraf-9-ledd-1">Tilskuddsmottaker skal<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">informere tilskuddsgiver etter § 5 om endrede forhold, som tidsramme eller omfang, som er av betydning for tiltaket</article></article></li><li data-li-identifier="b." data-name="b."><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet</article></article></li><li data-li-identifier="c." data-name="c."><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">oppbevare regnskap med bilag i 3 år etter siste utbetaling.</article></article></li></ul></article><article class="legalP" id="paragraf-9-ledd-2">Tilskuddsmottakere skal bare bruke tilskuddet til aktiviteter tildelingsvedtaket omfatter. Tilskuddsmottakere som driver økonomisk aktivitet, skal føre separat regnskap for de aktivitetene det ytes tilskudd til.</article></article><article class="legalArticle" data-lovdata-URL="LTI/forskrift/2021-08-13-2509/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utbetaling av tilskudd</span></h2><article class="legalP" id="paragraf-10-ledd-1">Tilskudd betales som hovedregel ut etterskuddsvis for dokumenterte utgifter på anmodning fra søker. Eventuelt tilskudd til lønn eller forvaltning, drift og vedlikehold utbetales i rater.</article></article><article class="legalArticle" data-lovdata-URL="LTI/forskrift/2021-08-13-2509/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rapporteringsplikter</span></h2><article class="legalP" id="paragraf-11-ledd-1">Etter at tiltaket er gjennomført, skal tilskuddsmottaker levere en sluttrapport til tilskuddsgiver etter § 5, som påser at arbeidene er utført i samsvar med vilkårene for tilskuddet. Sluttrapporten skal foreligge senest tre måneder etter at tiltaket er gjennomført, og skal inneholde<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">regnskapsoversikt over kostnader og finansiering, oppsatt i henhold til omsøkt budsjett, og hvor avvik er forklart</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">orientering om tiltaket er gjennomført i henhold til vilkår for tilskuddet</article></article></li><li data-li-identifier="c." data-name="c."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">redegjørelse for hele prosjektet og rapport for utført arbeid</article></article></li><li data-li-identifier="d." data-name="d."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">dokumentasjon av tiltaket fra før, under og etter arbeidet.</article></article></li></ul></article><article class="legalP" id="paragraf-11-ledd-2">Det kan gjøres unntak fra kravet om frist for sluttrapport dersom særlige grunner taler for det.</article></article><article class="legalArticle" data-lovdata-URL="LTI/forskrift/2021-08-13-2509/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll med betingelser og vilkår – rett til opplysninger</span></h2><article class="legalP" id="paragraf-12-ledd-1">Tilskuddsgiver etter § 5 kan kontrollere at betingelsene og vilkårene for tilskuddet er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">kreve ytterligere opplysninger og dokumentasjon som er nødvendig for kontrollen</article></article></li><li data-li-identifier="b." data-name="b."><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-li-identifier="c." data-name="c."><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2509/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll med fylkeskommunen og Sametinget som tilskuddsforvalter</span></h2><article class="legalP" id="paragraf-13-ledd-1">Ved kontroll med fylkeskommunen eller Sametinget sin forvaltning av tilskuddsordningen kan Riksantikvaren og Riksrevisjonen foreta stedlig kontroll og innhente nødvendig dokumentasjon.</article></article><article class="legalArticle" data-lovdata-URL="LTI/forskrift/2021-08-13-2509/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Stans og tilbakebetaling</span></h2><article class="legalP" id="paragraf-14-ledd-1">Har en tilskuddsmottaker ikke oppfylt kravene i forskriften og tilskuddsbrevet for å få utbetalt tilskuddet, kan tilskuddsgiver etter § 5 stoppe videre utbetalinger.</article><article class="legalP" id="paragraf-14-ledd-2">Er tilskuddet ikke brukt i samsvar med kravene i forskriften og tilskuddsbrevet, kan tilskuddet kreves delvis eller helt tilbakebetalt. Der tilskuddet overstiger de faktiske kostnadene ved tiltaket, kan det overskytende kreves tilbakebetalt.</article><article class="legalP" id="paragraf-14-ledd-3">Ved krav om tilbakebetaling skal mottaker av utbetalt tilskudd skriftlig underrettes om dette med fastsatt frist for tilbakebetaling. Tilbakebetalingskrav er enkeltvedtak, som kan påklages.</article></article><article class="legalArticle" data-lovdata-URL="LTI/forskrift/2021-08-13-2509/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h2><article class="legalP" id="paragraf-15-ledd-1">Vedtak i saker om tilskudd kan påklages, jf. forvaltningsloven § 28. Riksantikvaren er klageinstans for vedtak fattet av fylkeskommunen eller Sametinget i medhold av denne forskriften. Klima- og miljødepartementet er klageinstans for vedtak fattet av Riksantikvaren etter denne forskriften.</article></article><article class="legalArticle" data-lovdata-URL="LTI/forskrift/2021-08-13-2509/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klima- og miljødepartementets kompetanse til å endre forskriften</span></h2><article class="legalP" id="paragraf-16-ledd-1">Klima- og miljødepartementet kan vedta endringer i denne forskriften.</article></article><article class="legalArticle" data-lovdata-URL="LTI/forskrift/2021-08-13-2509/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Forskriften trer i kraft 1. september 2021.</article></article></main></body></html>