<!DOCTYPE html><html lang="no"><head><title>Forskrift om endring i forskrift til lov om toll og vareførsel (tollforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-14-1938</dd><dt class="dokid">DokumentID</dt><dd class="dokid">LTI/forskrift/2021-06-14-1938</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="subunit">Etat</dt><dd class="subunit"><ul><li>Tolldirektoratet</li></ul></dd><dt class="dateInForce">I kraft fra</dt><dd class="dateInForce">2021-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-17-1502</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-12-21-119/§4-20</li><li>lov/2007-12-21-119/§5-1</li><li>forskrift/2008-11-25-1256</li></ul></dd><dt class="dateOfPublication">Kunngjort</dt><dd class="dateOfPublication">2021-06-16 16:15</dd><dt class="journalNumber">Journalnummer</dt><dd class="journalNumber">2021-1028</dd><dt class="titleShort">Korttittel</dt><dd class="titleShort">Endr. i tollforskriften</dd><dt class="title">Tittel</dt><dd class="title">Forskrift om endring i forskrift til lov om toll og vareførsel (tollforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Tolldirektoratet 14. juni 2021 med hjemmel i lov 21. desember 2007 nr. 119 om toll og vareførsel (tolloven) § 4-20 annet ledd og § 5-1 tredje ledd, jf. delegeringsvedtak 25. november 2008 nr. 1256.</dd><dt class="refid">RefID</dt><dd class="refid">forskrift/2021-06-14-1938</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om toll og vareførsel (tollforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-14-1938" id="dokument"><h1>Forskrift om endring i forskrift til lov om toll og vareførsel (tollforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2021-06-14-1938/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 17. desember 2008 nr. 1502 til lov om toll og vareførsel (tollforskriften) gjøres følgende endringer:</article> <article class="defaultP" margin-top="true">§ 4-20-3 annet, tredje og nytt fjerde ledd skal lyde:</article><article class="numberedLegalP" data-numerator="2" id="kapittel-1-nummer-1">(2) Personer som ankommer tollområdet fra utlandet, Svalbard og Jan Mayen kan fortolle andre varer enn nevnt i første ledd med samlet verdi til og med 20&#xa0;000 kroner ved bruk av tollapplikasjon, etter en sats på 25 prosent av varens verdi. Dette gjelder ikke næringsmidler, særavgiftspliktige varer, varer som er avhengige av tillatelser fra andre myndigheter og landbruksvarer. Med næringsmidler menes enhver mat- eller drikkevare og enhver annen vare som er bestemt til å konsumeres av mennesker. Med landbruksvarer menes her varer som hører under kapittel 1 til 24 og posisjonene 35.01, 35.02, 35.05 og 38.23 i tolltariffen.</article><article class="numberedLegalP" data-numerator="3" id="kapittel-1-nummer-2">(3) Adgangen til forenklet fortolling gjelder ikke for varer som innføres for videresalg eller annet ervervsmessig formål. Forenklet fortolling kan heller ikke brukes ved fortolling av vare som er kjøpt ved ankomst i tollfritt utsalg (tax free) på lufthavn.</article><article class="numberedLegalP" data-numerator="4" id="kapittel-1-nummer-3">(4) Adgangen til forenklet fortolling av alkohol- og tobakkvarer er betinget av at den reisende er fylt 18 år. For varer med alkoholstyrke over 22 volumprosent må den reisende være fylt 20 år.</article> <article class="defaultP" margin-top="true">§ 5-1-1 skal lyde:</article><article class="numberedLegalP" data-numerator="1" id="kapittel-1-nummer-4">(1) Ved opphold i utlandet, på Svalbard eller Jan Mayen i minst 24 timer kan det tollfritt innføres varer, herunder tjenester og reparasjoner på varer, til en verdi av 6000 kr.</article><article class="numberedLegalP" data-numerator="2" id="kapittel-1-nummer-5">(2) Ved opphold i utlandet, på Svalbard eller Jan Mayen i mindre enn 24 timer kan det én gang innenfor et tidsrom av 24 timer tollfritt innføres varer, herunder tjenester og reparasjoner på varer, til en verdi av 3000 kr.</article><article class="numberedLegalP" data-numerator="3" id="kapittel-1-nummer-6">(3) Verdigrensene i første og annet ledd gjelder ikke for alkohol- og tobakkvarer.</article><article class="numberedLegalP" data-numerator="4" id="kapittel-1-nummer-7">(4) Innenfor verdigrensene i første og annet ledd kan det innføres til sammen 10 kg kjøttvarer, ost og fôrvarer. Hunde- og kattemat er ikke omfattet av begrensningen på 10 kg.</article> <article class="defaultP" margin-top="true">§ 5-1-2 første ledd skal lyde:</article><article class="numberedLegalP" data-numerator="1" id="kapittel-1-nummer-8">(1) Det kan tollfritt innføres følgende mengder alkohol- og tobakkvarer:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-8-punkt-1"><article class="legalP" id="kapittel-1-nummer-8-punkt-1-ledd-1">1 liter drikk med alkoholstyrke over 22 til og med 60 volumprosent og 1,5 liter drikk med alkoholstyrke over 2,5 til og med 22 volumprosent, eller 3 liter drikk med alkoholstyrke over 2,5 til og med 22 volumprosent,</article></article></li><li data-li-identifier="b." data-name="b."><article class="listArticle" id="kapittel-1-nummer-8-punkt-2"><article class="legalP" id="kapittel-1-nummer-8-punkt-2-ledd-1">2 liter øl med alkoholstyrke over 2,5 volumprosent eller annen drikk med alkoholstyrke over 2,5 til og med 22 volumprosent,</article></article></li><li data-li-identifier="c." data-name="c."><article class="listArticle" id="kapittel-1-nummer-8-punkt-3"><article class="legalP" id="kapittel-1-nummer-8-punkt-3-ledd-1">200 sigaretter eller 250 gram andre tobakkvarer, eller 1,5 liter drikk med alkoholstyrke over 2,5 til og med 22 volumprosent,</article></article></li><li data-li-identifier="d." data-name="d."><article class="listArticle" id="kapittel-1-nummer-8-punkt-4"><article class="legalP" id="kapittel-1-nummer-8-punkt-4-ledd-1">200 blad sigarettpapir.</article></article></li></ul><p class="leddfortsettelse">Ved opphold i utlandet, på Svalbard eller Jan Mayen i mindre enn 24 timer gjelder tollfritaket for alkohol- og tobakkvarer bare varer som er kjøpt i beskattet stand i et EØS-land.</p></article> <article class="defaultP" margin-top="true">Tollforskriften § 5-1-3 femte ledd skal lyde:</article><article class="numberedLegalP" data-numerator="5" id="kapittel-1-nummer-9">(5) Alkoholholdige drikkevarer, tobakkvarer, kjøttvarer, ost og forvarer kan innføres tollfritt av flere personer på samme reise dersom hver persons andel ikke overskrider mengdegrensene i § 5-1-1 fjerde ledd og § 5-1-2 første ledd. Det skal kun beregnes toll av overskridende mengde.</article></section><section class="section" data-name="kapII" id="kapittel-2" data-lovdata-URL="LTI/forskrift/2021-06-14-1938/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Forskriften gjelder fra 1. juli 2021.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Forskriften gjelder bare der innførsel eller utførsel av varer finner sted etter at forskriften har trådt i kraft.</article></article></li></ul></section></main></body></html>