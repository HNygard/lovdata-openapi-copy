<!DOCTYPE html><html lang="no"><head><title>Endringer i reglement for åpne kontrollhøringer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-06-17-2110</dd><dt class="dokid">DokumentID</dt><dd class="dokid">LTI/forskrift/2021-06-17-2110</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="subunit">Etat</dt><dd class="subunit"><ul><li>Konstitusjonell avdeling</li></ul></dd><dt class="dateInForce">I kraft fra</dt><dd class="dateInForce">2021-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-11-4957</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2021-06-24 16:10</dd><dt class="journalNumber">Journalnummer</dt><dd class="journalNumber">2021-1235</dd><dt class="titleShort">Korttittel</dt><dd class="titleShort">Endr. i reglement for åpne kontrollhøringer</dd><dt class="title">Tittel</dt><dd class="title">Endringer i reglement for åpne kontrollhøringer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 17. juni 2021, jf. Innst.651 S (2020–2021).</dd><dt class="refid">RefID</dt><dd class="refid">forskrift/2021-06-17-2110</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Endringer i reglement for åpne kontrollhøringer<ul class="tocSubUl"><li>I<ul class="tocSubUl"><li>§ 1. Virkeområde og formål</li><li>§ 2. Forberedelse av kontrollhøringen</li><li>§ 3. Den invitertes stilling</li><li>§ 4. Gjennomføring av kontrollhøringen</li><li>§ 6. Lukkete kontrollhøringer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2021-06-17-2110" id="dokument"><h1>Endringer i reglement for åpne kontrollhøringer</h1><section class="section" data-name="kapI" id="kapittel-1" data-lovdata-URL="LTI/forskrift/2021-06-17-2110/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I reglement 11. juni 2001 nr. 4957 for åpne kontrollhøringer gjøres følgende endringer:</article> <article class="defaultP" margin-top="true">Reglementets tittel endres fra «Reglement for åpne kontrollhøringer» til «Reglement for kontrollhøringer».</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Komiteenes høringer i kontrollsaker skal avholdes i henhold til Stortingets forretningsorden § 27, samt etter reglementet her. Med kontrollsaker menes alle saker som behandles i kontroll- og konstitusjonskomiteen, med unntak av saker som gjelder grunnlovsendring, bevilgninger og valglovgivning. I de andre komiteene gjelder reglene om kontrollhøringer når den åpne høringen har som formål å klarlegge eller vurdere et tidligere faktisk begivenhetsforløp. Samtlige komiteer kan beslutte at også andre høringer skal avholdes etter reglene for kontrollhøringer.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Formålet med reglementet er å sikre Stortingets informasjonsbehov i kontrollsaker og en god fremdrift i høringen, samtidig som hensynet til de invitertes rettssikkerhet ivaretas.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Forberedelse av kontrollhøringen</span></span><article class="legalP" id="kapittel-1-foreslåttparagraf-2-ledd-1">Før høringen gjennomfører komiteen et særskilt saksforberedende møte. Komiteen bør gjennomgå de problemstillinger som ønskes belyst, med sikte på å gjøre utspørringen mest mulig effektiv. Videre skal det fastsettes et program for høringen.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Den invitertes stilling</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Den som anmodes om å møte til kontrollhøring, skal varsles i så god tid som mulig. Invitasjonen skal angi den sak eller de saker komiteen ønsker forklaring om. Kopi av dette reglement skal vedlegges. Den som møter, skal ha tilgang til komiteens saksdokumenter med mindre regler om taushetsplikt tilsier noe annet.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) De inviterte møter frivillig, og avgjør selv om de vil besvare komiteens spørsmål. Dersom et spørsmål ikke kan besvares uten å røpe opplysninger undergitt taushetsplikt, skal den inviterte gjøre komiteen oppmerksom på dette. I så fall kan komiteen kun motta forklaring for lukkete dører. Dersom spørsmål om lukkete dører kommer opp under høringen, skal komiteen avbryte høringen og behandle spørsmålet i lukket møte.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) En invitert skal ha adgang til å medbringe bisitter. Flere bisittere kan medbringes, med mindre komiteen motsetter seg dette. Den inviterte har rett til å konferere med sin bisitter før svar avgis. Dersom møteleder gir adgang til dette, kan bisitteren supplere forklaringen.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Gjennomføring av kontrollhøringen</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Møteleder skal innledningsvis orientere om temaet for høringen og de prosedyrer som gjelder. Møteleder har ansvaret for å fordele ordet mellom komitémedlemmene og for at høringen gjennomføres i henhold til forretningsordenen § 27 og reglementet her. Møtelederen skal påse at spørsmålene holder seg innenfor det tema som er angitt, og at den invitertes rettssikkerhet ivaretas.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Før komiteen starter sin utspørring, skal den inviterte gis inntil ti minutter til å gi sin versjon av saken. Etter at utspørringen er over, skal den inviterte gis inntil fem minutter til å sammenfatte saken. Møteleder kan utvide den invitertes taletid i den grad det anses nødvendig for sakens opplysning.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Høringen innledes med at saksordfører stiller sine spørsmål, etterfulgt av komiteens øvrige medlemmer i henhold til den rekkefølge som er vanlig ved Stortingets debatter.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Møteleder kan åpne for korte og direkte oppfølgende spørsmål fra komiteens medlemmer i en kort, avsluttende spørrerunde.</article><article class="numberedLegalP" data-numerator="5" id="kapittel-1-foreslåttparagraf-4-nummer-5">(5) Meningsutveksling mellom komiteens medlemmer skal ikke finne sted under høringen. Medlemmene skal heller ikke kommentere de svar som avgis, annet enn der dette inngår som en naturlig del av et oppfølgingsspørsmål. Upassende eller fornærmelig atferd eller spørsmål er ikke tillatt. Dette skal påtales av møteleder.</article><article class="numberedLegalP" data-numerator="6" id="kapittel-1-foreslåttparagraf-4-nummer-6">(6) Etter forretningsordenen § 27 femte ledd kan et medlem av komiteen kreve at høringen avbrytes for at komiteen skal behandle den videre fremdrift, herunder forslag om at høringen skal avsluttes eller fortsette for lukkete dører. Komiteen kan bare motta taushetsbelagte opplysninger for lukkete dører. Under en åpen høring må komiteens medlemmer ikke gjengi eller vise til opplysninger underlagt lov- eller instruksfestet taushetsplikt.</article></article> <article class="defaultP" margin-top="true">§ 5 første ledd skal lyde:</article><article class="legalP" id="kapittel-1-ledd-2">(1) Komiteen kan anmode embets- og tjenestemenn om å møte til høring. Dersom det gjelder ansatte i et departement, skal anmodningen rettes til den ansvarlige statsråd, som da har adgang til å være til stede under høringen. Alle spørsmål stilles til statsråden, som velger hvem som skal svare.</article> <article class="defaultP" margin-top="true">§ 5 annet ledd skal lyde:</article><article class="numberedLegalP" data-numerator="2" id="kapittel-1-nummer-1">(2) Embets- og tjenestemenn i de ytre etater kan anmodes direkte om å møte til høring. I slike tilfeller skal den ansvarlige statsråd varsles og gis adgang til å være til stede. Spørsmål stilles direkte til den inviterte, men statsråden skal gis adgang til å supplere forklaringen.</article> <article class="defaultP" margin-top="true">Ny § 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Lukkete kontrollhøringer</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Ved lukkete kontrollhøringer gjelder Stortingets forretningsorden § 75 og § 75a.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Alle de tilstedeværende pålegges taushet om opplysninger de blir kjent med under en lukket høring.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Offentligheten og pressen har ikke adgang til å være til stede under lukkete høringer.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Ansatte i partigruppene med tilgang til gradert informasjon etter Stortingets forretningsorden § 75a, kan gis tillatelse av komiteen til å være til stede under høringer om saken.</article><article class="numberedLegalP" data-numerator="5" id="kapittel-1-foreslåttparagraf-5-nummer-5">(5) Personer som er invitert til høringen, kan gis tillatelse av komiteen til å overvære andre relevante invitertes forklaringer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2021-06-17-2110/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. oktober 2021.</article></section></main></body></html>