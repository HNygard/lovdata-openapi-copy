<!DOCTYPE html><html lang="no"><head><title>Midlertidig forskrift om forsøk med avklaring og arbeidsutprøving på skip</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-10-06-2949</dd><dt class="dokid">DokumentID</dt><dd class="dokid">LTI/forskrift/2021-10-06-2949</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="subunit">Etat</dt><dd class="subunit"><ul><li>Arbeidsmarkedsavdelingen</li></ul></dd><dt class="dateInForce">I kraft fra</dt><dd class="dateInForce">2021-10-06 – 2022-10-31</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§2</li><li>lov/2004-12-10-76/§12</li><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2021-10-08 11:45</dd><dt class="journalNumber">Journalnummer</dt><dd class="journalNumber">2021-1739</dd><dt class="titleShort">Korttittel</dt><dd class="titleShort">Midl. forskrift om forsøk med avklaring og arbeidsutprøving på skip</dd><dt class="title">Tittel</dt><dd class="title">Midlertidig forskrift om forsøk med avklaring og arbeidsutprøving på skip</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 6. oktober 2021 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 2 tredje ledd, § 12 og § 13 tredje ledd.</dd><dt class="refid">RefID</dt><dd class="refid">forskrift/2021-10-06-2949</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om forsøk med avklaring og arbeidsutprøving på skip<ul class="tocSubUl"><li>§ 1. Formål</li><li>§ 2. Innhold</li><li>§ 3. Personkrets</li><li>§ 4. Varighet og opphold utenfor landets grenser</li><li>§ 5. Krav til tiltaksarrangør</li><li>§ 6. Anskaffelse</li><li>§ 7. Ytelser til tiltaksdeltaker</li><li>§ 8. Ansettelsesforhold</li><li>§ 9. Avgjørelsesmyndighet, anvisning, godkjenning av tiltaksarrangør mv.</li><li>§ 10. Forsikring</li><li>§ 11. Kontroll og sanksjoner</li><li>§ 12. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2021-10-06-2949" id="dokument"><h1>Midlertidig forskrift om forsøk med avklaring og arbeidsutprøving på skip</h1><article class="legalArticle" data-lovdata-URL="LTI/forskrift/2021-10-06-2949/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Avklaring og arbeidsutprøving på skip skal bidra til at ungdom som står utenfor arbeid og utdanning kan få kartlagt og vurdert sin arbeidsevne, og til å styrke muligheten for å gjennomføre utdanning eller skaffe seg arbeid.</article></article><article class="legalArticle" data-lovdata-URL="LTI/forskrift/2021-10-06-2949/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innhold</span></h2><article class="legalP" id="paragraf-2-ledd-1">Tiltaket skal gi deltakerne erfaring med ulike arbeidsoppgaver på skipet som et grunnlag for kartlegging og vurdering av arbeidsevnen.</article><article class="legalP" id="paragraf-2-ledd-2">Tiltaket skal tilpasses individuelt og inneholde veiledning og råd om tiltaksdeltakerens muligheter for utdanning og arbeid.</article></article><article class="legalArticle" data-lovdata-URL="LTI/forskrift/2021-10-06-2949/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Personkrets</span></h2><article class="legalP" id="paragraf-3-ledd-1">Tiltaket kan tilbys ungdom mellom 16 og 30 år som har behov for avklaring og arbeidsutprøving utenfor sitt ordinære miljø og på en utradisjonell arbeidsarena. Deltakeren må være registrert som arbeidssøker hos Arbeids- og velferdsetaten.</article><article class="legalP" id="paragraf-3-ledd-2">Deltakere som ikke lenger fyller vilkårene for tiltak etter denne forskriften, kan tas ut av ordningen.</article></article><article class="legalArticle" data-lovdata-URL="LTI/forskrift/2021-10-06-2949/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Varighet og opphold utenfor landets grenser</span></h2><article class="legalP" id="paragraf-4-ledd-1">Arbeidsutprøving kan vare i inntil tolv uker, og hele eller deler av tiltaket kan gjennomføres som døgntilbud.</article><article class="legalP" id="paragraf-4-ledd-2">Tiltaket kan gjennomføres utenfor landets grenser.</article></article><article class="legalArticle" data-lovdata-URL="LTI/forskrift/2021-10-06-2949/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til tiltaksarrangør</span></h2><article class="legalP" id="paragraf-5-ledd-1">Tiltaksarrangøren skal senest når tiltaket er avsluttet, gi en skriftlig rapport om gjennomførte aktiviteter og oppnådde resultater for den enkelte deltaker.</article><article class="legalP" id="paragraf-5-ledd-2">Tiltaksplasser skal ikke fortrenge ordinær arbeidskraft i tiltaksarrangørs virksomhet, og skal ikke virke konkurransevridende.</article><article class="legalP" id="paragraf-5-ledd-3">Tiltaksarrangørene kan ikke få tilskudd til arbeidsmarkedstiltak for egne familiemedlemmer eller andre nærstående, med mindre særlige grunner foreligger.</article><article class="legalP" id="paragraf-5-ledd-4">Tiltaksarrangørene skal rapportere til Arbeids- og velferdsetaten om alle forhold av betydning for gjennomføringen av tiltaket.</article></article><article class="legalArticle" data-lovdata-URL="LTI/forskrift/2021-10-06-2949/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Anskaffelse</span></h2><article class="legalP" id="paragraf-6-ledd-1">Anskaffelse av tiltak skal skje i overensstemmelse med reglene fastsatt i eller i medhold av lov om offentlige anskaffelser.</article></article><article class="legalArticle" data-lovdata-URL="LTI/forskrift/2021-10-06-2949/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ytelser til tiltaksdeltaker</span></h2><article class="legalP" id="paragraf-7-ledd-1">Deltakere i tiltaket får tiltakspenger i henhold til forskrift 4. november 2013 nr. 1286 om tiltakspenger mv. dersom de ikke har rett til å få dekket utgifter til livsopphold på annen måte.</article><article class="legalP" id="paragraf-7-ledd-2">Deltakere som mottar tiltakspenger etter første ledd, dagpenger under arbeidsløshet etter folketrygdloven kapittel 4 eller kvalifiseringsstønad etter sosialtjenesteloven kapittel 4, kan få dekket nødvendige utgifter til<ul class="defaultList"><li data-li-identifier="a." data-name="a."><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">daglige reiser mellom bostedet og stedet der tiltaket gjennomføres i forkant og etterkant av toktet, dersom reiseavstanden er seks kilometer eller mer hver vei,</article></article></li><li data-li-identifier="b." data-name="b."><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">reise til og fra påmønstringsstedet.</article></article></li></ul></article></article><article class="legalArticle" data-lovdata-URL="LTI/forskrift/2021-10-06-2949/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ansettelsesforhold</span></h2><article class="legalP" id="paragraf-8-ledd-1">Deltakere i tiltaket skal ikke være ansatt i virksomheten.</article></article><article class="legalArticle" data-lovdata-URL="LTI/forskrift/2021-10-06-2949/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avgjørelsesmyndighet, anvisning, godkjenning av tiltaksarrangør mv.</span></h2><article class="legalP" id="paragraf-9-ledd-1">Hvem som får tilbud om tiltak og hvem som godkjennes som tiltaksarrangør avgjøres av Arbeids- og velferdsetaten etter nærmere retningslinjer fra Arbeids- og velferdsdirektoratet.</article><article class="legalP" id="paragraf-9-ledd-2">Arbeids- og velferdsdirektoratet bestemmer også kompetent organ for anvisning og utbetaling av ytelser etter denne forskriften.</article><article class="legalP" id="paragraf-9-ledd-3">Tiltaksarrangøren godkjennes av det organet innenfor Arbeids- og velferdsetaten som Arbeids- og velferdsdirektoratet bestemmer.</article></article><article class="legalArticle" data-lovdata-URL="LTI/forskrift/2021-10-06-2949/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forsikring</span></h2><article class="legalP" id="paragraf-10-ledd-1">Tiltaksdeltakere som ikke er omfattet av tiltaksarrangørs lovpålagte trygde- eller forsikringsordninger, skal dekkes av kollektiv ansvars- og ulykkesforsikring som Arbeids- og velferdsetaten tegner.</article></article><article class="legalArticle" data-lovdata-URL="LTI/forskrift/2021-10-06-2949/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og sanksjoner</span></h2><article class="legalP" id="paragraf-11-ledd-1">Arbeids- og velferdsetaten skal kontrollere at tiltaket blir gjennomført og midlene blir benyttet som forutsatt i denne forskriften.</article></article><article class="legalArticle" data-lovdata-URL="LTI/forskrift/2021-10-06-2949/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-12-ledd-1">Forskriften trer i kraft straks og gjelder til og med 31. oktober 2022.</article></article></main></body></html>