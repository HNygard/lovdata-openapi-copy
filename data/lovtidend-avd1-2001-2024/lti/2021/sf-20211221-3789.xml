<!DOCTYPE html><html lang="no"><head><title>Forskrift om tilskudd til fellesanlegg for frukt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-12-21-3789</dd><dt class="dokid">DokumentID</dt><dd class="dokid">LTI/forskrift/2021-12-21-3789</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2022-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-07-01-778</li></ul></dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2021-12-22 10:45</dd><dt class="journalNumber">Journalnummer</dt><dd class="journalNumber">2021-2303</dd><dt class="titleShort">Korttittel</dt><dd class="titleShort">Forskrift om tilskudd til fellesanlegg for frukt</dd><dt class="title">Tittel</dt><dd class="title">Forskrift om tilskudd til fellesanlegg for frukt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 21. desember 2021 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2021-12-21-3789</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til fellesanlegg for frukt<ul class="tocSubUl"><li>§ 1. Formål</li><li>§ 2. Grunnvilkår</li><li>§ 3. Beregning av tilskuddet</li><li>§ 4. Søknad og frist</li><li>§ 5. Administrasjon, dispensasjon og klage</li><li>§ 6. Opplysningsplikt og kontroll</li><li>§ 7. Avkorting og tilbakebetaling</li><li>§ 8. Ikrafttredelse</li><li>§ 9. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2021-12-21-3789" id="dokument"><h1>Forskrift om tilskudd til fellesanlegg for frukt</h1><article class="legalArticle" data-lovdata-URL="LTI/forskrift/2021-12-21-3789/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskudd til fellesanlegg for frukt er å fremme samarbeid om sortering, pakking og omsetning for å sikre forbrukerne tilgang på norsk frukt.</article></article><article class="legalArticle" data-lovdata-URL="LTI/forskrift/2021-12-21-3789/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Grunnvilkår</span></h2><article class="legalP" id="paragraf-2-ledd-1">Tilskudd kan gis til foretak registrert i Enhetsregisteret som disponerer et pakkeri og som det siste kalenderåret har:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">mottatt minimum 2000 kg norskprodusert frukt fra hvert av minst åtte ulike foretak som produserer frukt, og</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">pakket minst 100 tonn norskprodusert frukt omsatt til konsummarkedet.</article></article></li></ul></article><article class="legalP" id="paragraf-2-ledd-2">Frukttyper som kan inngå i beregningsgrunnlaget er epler, pærer, plommer, kirsebær og moreller.</article></article><article class="legalArticle" data-lovdata-URL="LTI/forskrift/2021-12-21-3789/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av tilskuddet</span></h2><article class="legalP" id="paragraf-3-ledd-1">Den totale tilskuddsrammen fordeles forholdsmessig mellom søkere som oppfyller vilkårene i § 2 på grunnlag av gjennomsnittlig mengde pakket frukt foretaket har omsatt til konsummarkedet de tre siste kalenderårene før søknadsfristen.</article><article class="legalP" id="paragraf-3-ledd-2">For søkere som har omsatt pakket frukt til konsummarkedet i mindre enn tre kalenderår på søknadstidspunktet, skal gjennomsnittlig omsatt mengde pakket frukt per år etter oppstart legges til grunn ved beregningen.</article><article class="legalP" id="paragraf-3-ledd-3">Krav på tilskudd kan ikke pantsettes eller overdras.</article></article><article class="legalArticle" data-lovdata-URL="LTI/forskrift/2021-12-21-3789/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og frist</span></h2><article class="legalP" id="paragraf-4-ledd-1">Foretak som søker tilskudd skal benytte søknadsskjema fastsatt av Landbruksdirektoratet.</article><article class="legalP" id="paragraf-4-ledd-2">Søknad om tilskudd må være levert innen 15. februar.</article></article><article class="legalArticle" data-lovdata-URL="LTI/forskrift/2021-12-21-3789/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-5-ledd-1">Landbruksdirektoratet administrerer ordningen og fatter vedtak om tilskudd til fellesanlegg for frukt.</article><article class="legalP" id="paragraf-5-ledd-2">Landbruksdirektoratet kan i særlige tilfeller dispensere fra bestemmelsene § 4.</article><article class="legalP" id="paragraf-5-ledd-3">Enkeltvedtak truffet av Landbruksdirektoratet kan påklages til Landbruks- og matdepartementet.</article></article><article class="legalArticle" data-lovdata-URL="LTI/forskrift/2021-12-21-3789/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Søker av tilskudd plikter å gi alle opplysninger som Landbruksdirektoratet finner nødvendig for å kunne forvalte tilskuddsordningen.</article><article class="legalP" id="paragraf-6-ledd-2">Landbruksdirektoratet kontrollerer at utbetaling av tilskudd er riktig. Søker plikter å utlevere all bokføring, korrespondanse og opptegnelser som vedkommer tilskuddet, herunder oversikt over mengder de har mottatt av de aktuelle produktene fra hver enkelt produsent. Landbruksdirektoratet kan foreta stedlig kontroll hos tilskuddsmottaker.</article></article><article class="legalArticle" data-lovdata-URL="LTI/forskrift/2021-12-21-3789/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkorting og tilbakebetaling</span></h2><article class="legalP" id="paragraf-7-ledd-1">Dersom søker uaktsomt eller forsettlig har gitt feil opplysninger i søknaden som har eller kunne ha dannet grunnlag for en urettmessig utbetaling av tilskuddet til seg selv eller andre, kan hele eller deler av det samlede tilskuddet som tilfaller foretaket avkortes.</article><article class="legalP" id="paragraf-7-ledd-2">Dersom søker som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget, kan det feilutbetalte beløpet kreves tilbakebetalt eller motregnes i senere tilskuddsutbetaling.</article><article class="legalP" id="paragraf-7-ledd-3">For tilbakebetalingskrav kan det kreves renter når kravet ikke innfris ved forfall. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Størrelsen på renten følger rentesatsen fastsatt med hjemmel i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2021-12-21-3789/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2022. Fra samme tidspunkt oppheves forskrift 1. juli 2002 nr. 778 om tilskudd til fruktlager og godkjenning av omsetningsledd.</article></article><article class="legalArticle" data-lovdata-URL="LTI/forskrift/2021-12-21-3789/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overgangsregler</span></h2><article class="legalP" id="paragraf-9-ledd-1">Ved fordelingen av tilskudd for årene 2022 t.o.m. 2024 kan epler av konsumkvalitet som er godkjent av Landbruksdirektoratet eller den direktoratet har bemyndiget, og levert til press i 2021, inngå i grunnlaget etter § 3 første og annet ledd.</article><article class="legalP" id="paragraf-9-ledd-2">Ved fordelingen av tilskudd for 2022 benyttes tallgrunnlag for mottatte mengder i 2019 og 2020 som allerede er rapportert i henhold til tidligere forskrift 1. juli 2002 nr. 778 samt mengdene for 2021 som er rapportert i henhold til reglene i forskriften her. Ved beregningen av tilskudd for 2023 benyttes tallgrunnlag for mottatte mengder i 2020 som allerede er rapportert i henhold til tidligere forskrift 1. juli 2002 nr. 778 samt mengdene for 2021 og 2022 som er rapportert i henhold til reglene i forskriften her.</article></article></main></body></html>