<!DOCTYPE html><html lang="no"><head><title>Forskrift om regler om liturgisk inventar og utstyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-11-15-3327</dd><dt class="dokid">DokumentID</dt><dd class="dokid">LTI/forskrift/2021-11-15-3327</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="subunit">Etat</dt><dd class="subunit"><ul><li>Kirkemøtet</li></ul></dd><dt class="dateInForce">I kraft fra</dt><dd class="dateInForce">2021-11-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-04-15-1933</li></ul></dd><dt class="basedOn">Hjemmel</dt><dd class="basedOn"><ul><li>lov/2020-04-24-31/§15</li><li>forskrift/2019-03-30-2307/§28</li></ul></dd><dt class="dateOfPublication">Kunngjort</dt><dd class="dateOfPublication">2021-12-02 15:20</dd><dt class="journalNumber">Journalnummer</dt><dd class="journalNumber">2021-1941</dd><dt class="titleShort">Korttittel</dt><dd class="titleShort">Forskrift om regler om liturgisk inventar og utstyr</dd><dt class="title">Tittel</dt><dd class="title">Forskrift om regler om liturgisk inventar og utstyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkemøtet 15. november 2021 med hjemmel i lov 24. april 2020 nr. 31 om tros- og livssynssamfunn (trossamfunnsloven) § 15 første ledd annet punktum og kirkeordning 30. mars 2019 nr. 2307 for Den norske kirke § 28 annet ledd bokstav d.</dd><dt class="refid">RefID</dt><dd class="refid">forskrift/2021-11-15-3327</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regler om liturgisk inventar og utstyr<ul class="tocSubUl"><li>Kap. 1. Alminnelige bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjon</li><li>§ 4. Generelle bestemmelser</li></ul></li><li>Kap. 2. Liturgisk inventar<ul class="tocSubUl"><li>§ 5. Alter</li><li>§ 6. Alterring</li><li>§ 7. Døpefont</li><li>§ 8. Prekestol og lesepult</li><li>§ 9. Orgel</li><li>§ 10. Kirkeklokker</li><li>§ 11. Egne stoler</li></ul></li><li>Kap. 3. Liturgisk utstyr<ul class="tocSubUl"><li>§ 12. Nattverdutstyr</li><li>§ 13. Lys</li><li>§ 14. Prosesjonskors og prosesjonslys</li><li>§ 15. Tekstiler</li></ul></li><li>Kap. 4. Øvrig liturgisk utstyr til en kirke<ul class="tocSubUl"><li>§ 16. Liturgiske klær</li><li>§ 17. Utstyr til bruk ved takkoffer</li><li>§ 18. Bøker</li><li>§ 19. Andre musikkinstrumenter</li><li>§ 20. AV-utstyr</li></ul></li><li>Kap. 5. Oppbevaring<ul class="tocSubUl"><li>§ 21. Et godt bevaringsmiljø.</li><li>§ 22. Tekstiler</li><li>§ 23. Verdigjenstander</li></ul></li><li>Kap. 6. Godkjenning<ul class="tocSubUl"><li>§ 24. Nytt inventar og utstyr</li><li>§ 25. Prostens myndighet</li><li>§ 26. Biskopens myndighet</li><li>§ 27. Menighetsrådets myndighet</li><li>§ 28. Kulturhistoriske verdier</li></ul></li><li>Kap. 7. Dokumentasjon<ul class="tocSubUl"><li>§ 29. Nasjonalt register</li><li>§ 30. Endringer, reparasjoner mv.</li></ul></li><li>Kap. 8. Forskjellige bestemmelser<ul class="tocSubUl"><li>§ 31. Kirkerådets myndighet til å gjøre mindre endringer</li><li>§ 32. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-11-15-3327" id="dokument"><h1>Forskrift om regler om liturgisk inventar og utstyr</h1><section class="section" data-name="kap1" id="kapittel-1" data-lovdata-URL="LTI/forskrift/2021-11-15-3327/KAPITTEL_1"><h2>Kap. 1. Alminnelige bestemmelser</h2><article class="legalArticle" data-lovdata-URL="LTI/forskrift/2021-11-15-3327/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Kirkerommet med sitt inventar og utstyr skal tjene til Guds ære og fremme menighetens gudstjenestelige liv.</article><article class="legalP" id="kapittel-1-paragraf-1-ledd-2">Formålet med reglene er å bestemme hva som er nødvendig liturgisk inventar og utstyr i en kirke, og hva som kan komme i tillegg til dette. Reglene gir også bestemmelser om utforming, godkjenning, bruk og forvaring av inventar og utstyr.</article></article><article class="legalArticle" data-lovdata-URL="LTI/forskrift/2021-11-15-3327/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Retningslinjene gjelder<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Kirker i henhold til kirkeordningen § 19 første ledd. Dette er soknekirker og kapell som er godkjent av Kongen eller departementet, som er kirke fra gammelt av eller som etter 1. januar 2021 er godkjent som kirke av Kirkerådet i medhold av kirkeordningen § 23 fjerde ledd.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Den kirkelige bruk av forsamlingslokaler og kapeller som ikke er vigslet til kirke, men som benyttes som kirkelokaler, jf. tjenesteordning for biskoper § 14 annet ledd og tjenesteordning for proster § 7 første ledd bokstav j).</article></article></li></ul></article></article><article class="legalArticle" data-lovdata-URL="LTI/forskrift/2021-11-15-3327/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjon</span></h3><article class="legalP" id="kapittel-1-paragraf-3-ledd-1"><i>Inventar:</i> Gjenstander som har sin permanente plassering i kirkerommet, enten det er fast montert eller løst. Kirkeklokker er å regne som inventar i dette regelverket.</article><article class="legalP" id="kapittel-1-paragraf-3-ledd-2"><i>Utstyr:</i> Gjenstander som brukes regelmessig i kirkerommet, men som ikke er permanent plassert der.</article></article><article class="legalArticle" data-lovdata-URL="LTI/forskrift/2021-11-15-3327/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelle bestemmelser</span></h3><article class="legalP" id="kapittel-1-paragraf-4-ledd-1">Kirken kan ta all kunst, alle kunstformer og alle kunstuttrykk i bruk i kirkerommet med dets liturgiske inventar og utstyr, så sant det tjener det kristne budskap og lar kirkerommets særlige egenart komme til utfoldelse.</article><article class="legalP" id="kapittel-1-paragraf-4-ledd-2">Håndverk, materialer og utforming av liturgisk inventar og utstyr skal være av høy kvalitet.</article><article class="legalP" id="kapittel-1-paragraf-4-ledd-3">Innredningen av kirkerommet skal fremme fleksibel praksis og det bør derfor vises tilbakeholdenhet med å bolte inventar fast i gulvet.</article><article class="legalP" id="kapittel-1-paragraf-4-ledd-4">Det skal tas tilbørlig hensyn til de kulturhistoriske verdier som kirkebygget og dets inventar og utstyr representerer.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2021-11-15-3327/KAPITTEL_2"><h2>Kap. 2. Liturgisk inventar</h2><article class="legalArticle" data-lovdata-URL="LTI/forskrift/2021-11-15-3327/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Alter</span></h3><article class="legalP" id="kapittel-2-paragraf-1-ledd-1">En kirke skal ha ett hovedalter. Alteret bør ha en slik tyngde og verdighet at det fremstår som kirkerommets samlende midtpunkt også når rommet ikke er i bruk.</article><article class="legalP" id="kapittel-2-paragraf-1-ledd-2">Hovedalteret er et permanent inventar i kirkerommet og skal ikke fjernes, flyttes eller tildekkes.</article><article class="legalP" id="kapittel-2-paragraf-1-ledd-3">I kirkerom der alteret er plassert langt fra menigheten, kan det innføres et frittstående alter som kirkerommets sentralalter. Det frittstående alteret skal ha sin permanente plass i kirkerommet eller annet sted i kirkebygget når det ikke er i bruk. Det kan også finnes sidealtere til bruk for mindre forsamlinger. Disse kan også anvendes som bønnestasjoner under gudstjenesten og når kirkerommet er åpent for besøkende til meditasjon og bønn.</article><article class="legalP" id="kapittel-2-paragraf-1-ledd-4">Når nye kirker bygges, skal alteret være frittstående. Alteret bør stå så langt ut fra bakveggen at liturgen kan forrette vendt mot menigheten, og at menigheten lett kan passere når ofringen skjer ved gang rundt alteret.</article></article><article class="legalArticle" data-lovdata-URL="LTI/forskrift/2021-11-15-3327/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Alterring</span></h3><article class="legalP" id="kapittel-2-paragraf-2-ledd-1">En alterring/alterskranke skal inngå i en kirke. Den består av knefall og støtteskranke, og kan være fast eller flyttbar.</article></article><article class="legalArticle" data-lovdata-URL="LTI/forskrift/2021-11-15-3327/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Døpefont</span></h3><article class="legalP" id="kapittel-2-paragraf-3-ledd-1">Døpefonten er et permanent inventar i kirkerommet og skal være plassert lett synlig for menigheten, fortrinnsvis i kirkeskipet. I nye kirkebygg bør det sikres god plass rundt døpefonten. Den skal være utformet slik at den i bruk gir en vanndybde på minst 5 cm.</article><article class="legalP" id="kapittel-2-paragraf-3-ledd-2">Når det bygges nye kirker, kan menigheten også søke om å tilrettelegge for dåp ved neddykking.</article></article><article class="legalArticle" data-lovdata-URL="LTI/forskrift/2021-11-15-3327/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Prekestol og lesepult</span></h3><article class="legalP" id="kapittel-2-paragraf-4-ledd-1">Prekestol og lesepult skal være slik plassert at forkynnelsen og lesningene høres overalt i kirkerommet, og slik at predikant og tekstleser om mulig kan sees av alle. Bokbrettet på prekestolen og lesepulten bør kunne reguleres i høyden. Prekestol og lesepult kan forenes i ett og samme inventar. Det bør fortrinnsvis ha fast plassering.</article></article><article class="legalArticle" data-lovdata-URL="LTI/forskrift/2021-11-15-3327/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Orgel</span></h3><article class="legalP" id="kapittel-2-paragraf-5-ledd-1">Pipeorgelet er kirkens tradisjonelle hovedinstrument. Orgelet skal understøtte og hjelpe menighet og sangkor i tilbedelse, forkynnelse og sang. Det har også selvstendige musikalske funksjoner, både i og utenom gudstjenesten.</article><article class="legalP" id="kapittel-2-paragraf-5-ledd-2">Orgelets plassering og utforming avklares i et nært samarbeid med orgelbygger, orgelsakkyndig konsulent og arkitekt. I nye kirker bør orgelets plassering være slik at kirkemusikeren kan lede et sangkor fra sin plass ved orgelet.</article></article><article class="legalArticle" data-lovdata-URL="LTI/forskrift/2021-11-15-3327/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kirkeklokker</span></h3><article class="legalP" id="kapittel-2-paragraf-6-ledd-1">Kirker/kapell og andre kirkelige bygg eller rom hvor det regelmessig holdes gudstjeneste og utføres kirkelige handlinger, skal ha en eller flere kirkeklokker.</article><article class="legalP" id="kapittel-2-paragraf-6-ledd-2">Kirkeklokker plasseres enten i kirketårnet eller i et eget utvendig rom, men slik at lyden fra klokkene også kan høres naturlig inne i kirkerommet.</article><article class="legalP" id="kapittel-2-paragraf-6-ledd-3">Kirkeklokkene trenger en klangkasse for å komme til rette som instrument. Hensynet til håndringing skal ivaretas. Antall og størrelse bør tilpasses kirkens størrelse og de geografiske forhold i kirkens nærhet. I alminnelighet anbefales flere klokker. Store klokker er å foretrekke.</article><article class="legalP" id="kapittel-2-paragraf-6-ledd-4">Det er fastsatt egne regler for bruk av kirkens klokker.</article></article><article class="legalArticle" data-lovdata-URL="LTI/forskrift/2021-11-15-3327/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Egne stoler</span></h3><article class="legalP" id="kapittel-2-paragraf-7-ledd-1">Egne stoler for liturg og medliturger skal finnes i alterområdet. Liturgens stol bør plasseres slik at liturgen er synlig for menigheten og medliturgene, jf. Alminnelige bestemmelser for Ordning for hovedgudstjeneste pkt. 22. Det skal også være stoler til bruk ved vigsel. I domkirker skal det være en egen bispestol. Det bør velges stoler som er tilpasset kirkens øvrige inventar.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2021-11-15-3327/KAPITTEL_3"><h2>Kap. 3. Liturgisk utstyr</h2><article class="legalArticle" data-lovdata-URL="LTI/forskrift/2021-11-15-3327/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Nattverdutstyr</span></h3><article class="legalP" id="kapittel-3-paragraf-1-ledd-1">Til alterutstyret hører kalk og disk, vinkanne og brødeske, enkeltkalker, lys og eventuelt krusifiks. Disse bør så vidt mulig være innbyrdes avstemt i utforming og materialbruk og passe sammen med kirkens øvrige utstyr.</article><article class="legalP" id="kapittel-3-paragraf-1-ledd-2">Når en ny kalk anskaffes, skal den utformes slik at en både kan drikke av den, helle av den, og dyppe brødet i den.</article><article class="legalP" id="kapittel-3-paragraf-1-ledd-3">En nisje i veggen eller et sidebord kan tas i bruk til oppbevaring av alterutstyret før og etter nattverdhandlingen.</article></article><article class="legalArticle" data-lovdata-URL="LTI/forskrift/2021-11-15-3327/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Lys</span></h3><article class="legalP" id="kapittel-3-paragraf-2-ledd-1">Alterlysene skal være hvite, levende lys. På et lite alter bør lys og staker ikke være for høye, særlig dersom liturgen forretter bak alterbordet. Det bør fortrinnsvis brukes staker beregnet for ett lys.</article><article class="legalP" id="kapittel-3-paragraf-2-ledd-2">En lysglobe, eller en annen form for lystenningssted med et Kristuslys sentralt plassert, kan inngå i kirkerommet. Hensynet til brannfare skal ivaretas.</article><article class="legalP" id="kapittel-3-paragraf-2-ledd-3">Et påskelys kan fra påskenatt/1. påskedag til Kristi himmelfartsdag stå i egen stake ved siden av alterbordet. Resten av kirkeåret vil lyset normalt være plassert ved døpefonten.</article><article class="legalP" id="kapittel-3-paragraf-2-ledd-4">Til dåpslys skal det være en lysholder som disse kan plasseres i, jf. Alminnelige bestemmelser for Ordning for hovedgudstjeneste pkt. 46–49.</article></article><article class="legalArticle" data-lovdata-URL="LTI/forskrift/2021-11-15-3327/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Prosesjonskors og prosesjonslys</span></h3><article class="legalP" id="kapittel-3-paragraf-3-ledd-1">Et prosesjonskors og eventuelt to prosesjonslys kan tas i bruk under gudstjenesten. Prosesjonskorset plasseres normalt ved alteret i egnet fot. Prosesjonslysene plasseres enten ved alteret eller ved lesepulten ut fra den liturgiske bruken på stedet.</article></article><article class="legalArticle" data-lovdata-URL="LTI/forskrift/2021-11-15-3327/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tekstiler</span></h3><article class="legalP" id="kapittel-3-paragraf-4-ledd-1">Tekstiler på alter, prekestol og lesepult avstemmes i farger og formgiving til hverandre og til hele alterområdet, og til messehaglene som hører til kirkehuset.</article><article class="legalP" id="kapittel-3-paragraf-4-ledd-2">Tekstilene bør følge de liturgiske farger eller være kirkeårsnøytrale. Dersom alterduk brukes, skal den være hvit.</article><article class="legalP" id="kapittel-3-paragraf-4-ledd-3">Kalkklede og servietter som brukes ved nattverd og dåp bør være av bomull eller lin.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2021-11-15-3327/KAPITTEL_4"><h2>Kap. 4. Øvrig liturgisk utstyr til en kirke</h2><article class="defaultP">I hver kirke vil det i tillegg vanligvis være behov for:</article><article class="legalArticle" data-lovdata-URL="LTI/forskrift/2021-11-15-3327/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Liturgiske klær</span></h3><article class="legalP" id="kapittel-4-paragraf-1-ledd-1">Alba, stolaer i fire liturgiske farger, messehagler, fortrinnsvis hvit og grønn og hvite kapper for ansatte og frivillige medarbeidere ut fra behov ved gudstjenester og andre tjenester.</article><article class="legalP" id="kapittel-4-paragraf-1-ledd-2">Kappe til bruk på kirkegård/gravlund ved gravferd.</article><article class="legalP" id="kapittel-4-paragraf-1-ledd-3">Hvite kapper til konfirmanter.</article></article><article class="legalArticle" data-lovdata-URL="LTI/forskrift/2021-11-15-3327/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Utstyr til bruk ved takkoffer</span></h3><article class="legalP" id="kapittel-4-paragraf-2-ledd-1">Nødvendig utstyr til innsamling av takkoffer.</article></article><article class="legalArticle" data-lovdata-URL="LTI/forskrift/2021-11-15-3327/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Bøker</span></h3><article class="legalP" id="kapittel-4-paragraf-3-ledd-1">Tre bibler og tekstbøker og tre sett av de liturgiske bøker (for liturg, kirkemusiker, og sakristi). Et tilstrekkelig antall salmebøker til bruk for menigheten og koralbøker og liturgisk musikk for kirkemusikeren.</article></article><article class="legalArticle" data-lovdata-URL="LTI/forskrift/2021-11-15-3327/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Andre musikkinstrumenter</span></h3><article class="legalP" id="kapittel-4-paragraf-4-ledd-1">Andre musikkinstrumenter kan understøtte og hjelpe menighet og sangkor i tilbedelse, forkynnelse og sang. Andre instrumenter kan også ha selvstendige musikalske funksjoner, både i og utenom gudstjenesten.</article></article><article class="legalArticle" data-lovdata-URL="LTI/forskrift/2021-11-15-3327/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">AV-utstyr</span></h3><article class="legalP" id="kapittel-4-paragraf-5-ledd-1">Dersom AV-utstyr inngår i kirkerommet, skal det integreres på en best mulig måte i kirkerommet. Når det benyttes, bør det ikke dekke til kunstnerisk utsmykning/altertavle eller ta oppmerksomheten bort fra alterstedet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2021-11-15-3327/KAPITTEL_5"><h2>Kap. 5. Oppbevaring</h2><article class="legalArticle" data-lovdata-URL="LTI/forskrift/2021-11-15-3327/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Et godt bevaringsmiljø.</span></h3><article class="legalP" id="kapittel-5-paragraf-1-ledd-1">Gammelt og nytt kirkelig inventar og utstyr skal sikres et godt bevaringsmiljø. Vedlikehold av gjenstander fra før 1850 skal konsulteres med Riksantikvaren. Gjenstander fra 1537 og tidligere anses som automatisk fredet, og vedlikehold/konservering av disse skal godkjennes av Riksantikvaren. Også yngre gjenstander kan ha stor lokal- og kulturhistorisk verdi i dag og i fremtiden, og skal forvaltes ansvarlig.</article></article><article class="legalArticle" data-lovdata-URL="LTI/forskrift/2021-11-15-3327/§22" data-name="§22" id="kapittel-5-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tekstiler</span></h3><article class="legalP" id="kapittel-5-paragraf-2-ledd-1">De liturgiske klær oppbevares i egnede skap. Messehaglene skal henges opp på spesialhengere av tilstrekkelig bredde eller legges i skuffer med tilstrekkelig bredde og dybde.</article><article class="legalP" id="kapittel-5-paragraf-2-ledd-2">Liturgiske tekstiler må ikke utsettes for lys, støv eller endringer i luftfuktighet under oppbevaring.</article></article><article class="legalArticle" data-lovdata-URL="LTI/forskrift/2021-11-15-3327/§23" data-name="§23" id="kapittel-5-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Verdigjenstander</span></h3><article class="legalP" id="kapittel-5-paragraf-3-ledd-1">Sølvgjenstander og annet kostbart utstyr skal oppbevares brann- og tyverisikkert.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2021-11-15-3327/KAPITTEL_6"><h2>Kap. 6. Godkjenning</h2><article class="legalArticle" data-lovdata-URL="LTI/forskrift/2021-11-15-3327/§24" data-name="§24" id="kapittel-6-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Nytt inventar og utstyr</span></h3><article class="legalP" id="kapittel-6-paragraf-1-ledd-1">Alt nytt inventar og utstyr skal på forhånd være godkjent av biskopen, for fredede og listeførte kirker skjer det etter uttalelse fra Riksantikvaren. Dette gjelder også for gaver, prøveinstallasjoner og midlertidige installasjoner i kirkerommet, dersom slike ikke inngår i et arrangement. I så fall kommer regler for bruk av kirkene til anvendelse.</article></article><article class="legalArticle" data-lovdata-URL="LTI/forskrift/2021-11-15-3327/§25" data-name="§25" id="kapittel-6-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Prostens myndighet</span></h3><article class="legalP" id="kapittel-6-paragraf-2-ledd-1">Prosten godkjenner omfanget av inventar og utstyr til lokaler som er innviet til kirkelig bruk, jf. § 2 nr. 2 og regler for bruk av kirkene § 3 bokstav c.</article></article><article class="legalArticle" data-lovdata-URL="LTI/forskrift/2021-11-15-3327/§26" data-name="§26" id="kapittel-6-paragraf-3"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Biskopens myndighet</span></h3><article class="legalP" id="kapittel-6-paragraf-3-ledd-1">Inventar og utstyr må ikke fjernes eller avhendes uten samtykke fra biskopen, jf. kirkeordningen § 20 fjerde ledd. Dette gjelder også midlertidig fjerning av inventar og utstyr. For fredede og listeførte kirker skal biskopen på forhånd innhente uttalelse fra Riksantikvaren.</article></article><article class="legalArticle" data-lovdata-URL="LTI/forskrift/2021-11-15-3327/§27" data-name="§27" id="kapittel-6-paragraf-4"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Menighetsrådets myndighet</span></h3><article class="legalP" id="kapittel-6-paragraf-4-ledd-1">Menighetsrådet avgjør om gjenstander som kan, men som ikke må være i et kirkerom, skal inngå som utstyr. Dersom dette får økonomiske konsekvenser for fellesrådet, må fellesrådet gi sin godkjenning. Menighetsrådet godkjenner om inventar midlertidig kan flyttes ut av kirkerommet. Også bestemmelser i kulturminneloven kan sette grenser for dette.</article></article><article class="legalArticle" data-lovdata-URL="LTI/forskrift/2021-11-15-3327/§28" data-name="§28" id="kapittel-6-paragraf-5"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Kulturhistoriske verdier</span></h3><article class="legalP" id="kapittel-6-paragraf-5-ledd-1">Ved restaurering og tiltak ut over vanlig vedlikehold, jf. kirkeordningen § 23 sjette ledd, skal det tas tilbørlig hensyn til de kulturhistoriske verdier som kirkebygget og dets inventar og utstyr representerer.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2021-11-15-3327/KAPITTEL_7"><h2>Kap. 7. Dokumentasjon</h2><article class="legalArticle" data-lovdata-URL="LTI/forskrift/2021-11-15-3327/§29" data-name="§29" id="kapittel-7-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Nasjonalt register</span></h3><article class="legalP" id="kapittel-7-paragraf-1-ledd-1">Menighetsrådet har ansvar for at alt permanent og midlertidig kirkelig inventar og utstyr registreres i et nasjonalt register. Ved visitas og prostebesøk gis det rapport om registreringen.</article></article><article class="legalArticle" data-lovdata-URL="LTI/forskrift/2021-11-15-3327/§30" data-name="§30" id="kapittel-7-paragraf-2"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Endringer, reparasjoner mv.</span></h3><article class="legalP" id="kapittel-7-paragraf-2-ledd-1">Endringer, større reparasjoner o.l. av gjenstandene skal registreres. Både ved anskaffelse, endring og avhending eller kassasjon skal tillatelsen (med dato) fra vedkommende myndighet noteres. Dette gjelder også midlertidige avhendelser.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2021-11-15-3327/KAPITTEL_8"><h2>Kap. 8. Forskjellige bestemmelser</h2><article class="legalArticle" data-lovdata-URL="LTI/forskrift/2021-11-15-3327/§31" data-name="§31" id="kapittel-8-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Kirkerådets myndighet til å gjøre mindre endringer</span></h3><article class="legalP" id="kapittel-8-paragraf-1-ledd-1">Kirkerådet kan gjøre mindre endringer i forskriften.</article></article><article class="legalArticle" data-lovdata-URL="LTI/forskrift/2021-11-15-3327/§32" data-name="§32" id="kapittel-8-paragraf-2"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-2-ledd-1">Denne forskriften trer i kraft straks. Fra samme tidspunkt oppheves forskrift 15. april 2015 nr. 1933 om regler om liturgisk inventar og utstyr.</article></article></section></main></body></html>