<!DOCTYPE html><html lang="no"><head><title>Midlertidig forskrift om tilskudd til opplæring av arbeidstakere i sesongbasert arbeid i grøntnæringen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-05-14-1522</dd><dt class="dokid">DokumentID</dt><dd class="dokid">LTI/forskrift/2021-05-14-1522</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="subunit">Etat</dt><dd class="subunit"><ul><li>Landbrukspolitisk avdeling</li></ul></dd><dt class="dateInForce">I kraft fra</dt><dd class="dateInForce">2021-05-14 – 2021-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2021-05-18 15:05</dd><dt class="journalNumber">Journalnummer</dt><dd class="journalNumber">2021-0768</dd><dt class="titleShort">Korttittel</dt><dd class="titleShort">Midl. forskrift om tilskudd til opplæring av arbeidstakere i sesongbasert arbeid i grøntnæringen</dd><dt class="title">Tittel</dt><dd class="title">Midlertidig forskrift om tilskudd til opplæring av arbeidstakere i sesongbasert arbeid i grøntnæringen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 14. mai 2021 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2021-05-14-1522</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilskudd til opplæring av arbeidstakere i sesongbasert arbeid i grøntnæringen<ul class="tocSubUl"><li>§ 1. Formål</li><li>§ 2. Vilkår</li><li>§ 3. Tilskuddsats</li><li>§ 4. Søknad</li><li>§ 5. Avvisning av søknad</li><li>§ 6. Innhenting av opplysninger fra offentlige myndigheter</li><li>§ 7. Opplysningsplikt og kontroll</li><li>§ 8. Tilbakebetaling</li><li>§ 9. Administrasjon og klage</li><li>§ 10. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/2021-05-14-1522" id="dokument"><h1>Midlertidig forskrift om tilskudd til opplæring av arbeidstakere i sesongbasert arbeid i grøntnæringen</h1><article class="legalArticle" data-lovdata-URL="LTI/forskrift/2021-05-14-1522/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å bidra med tilskudd til opplæring av arbeidskraft i sesongen 2021 til foretak i grøntnæringen.</article></article><article class="legalArticle" data-lovdata-URL="LTI/forskrift/2021-05-14-1522/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Tilskudd til opplæringskostnader kan gis til foretak registrert i Enhetsregisteret, som produserer grønnsaker, frukt, bær eller poteter, og som ansetter sesongarbeidstakere i 2021:<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">med behov for opplæring og som ikke har vært ansatt hos foretaket tidligere,</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">med lovlig opphold i Norge og som ikke har kommet til landet på bakgrunn av forskrift om søknad om unntak fra innreiserestriksjonene for utlendinger som er strengt nødvendige for å opprettholde forsvarlig drift i grøntnæringen,</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">med timelønn i henhold til forskrift om allmenngjøring av tariffavtale for jordbruks- og gartnerinæringene, og</article></article></li><li data-li-identifier="d." data-name="d."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">som har vært ansatt og arbeidet hos foretaket i en stilling som tilsvarer minimum to ukers fulltidsstilling innenfor den produksjonen arbeidstaker mottok opplæring.</article></article></li></ul></article></article><article class="legalArticle" data-lovdata-URL="LTI/forskrift/2021-05-14-1522/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsats</span></h2><article class="legalP" id="paragraf-3-ledd-1">Det gis et opplæringstilskudd på 6&#xa0;500 kroner per arbeidstaker som oppfyller vilkårene etter § 2.</article></article><article class="legalArticle" data-lovdata-URL="LTI/forskrift/2021-05-14-1522/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h2><article class="legalP" id="paragraf-4-ledd-1">Søknad om tilskudd kan sendes til Landbruksdirektoratet når minimum arbeidsperiode er gjennomført og senest innen 15. november 2021.</article><article class="legalP" id="paragraf-4-ledd-2">Foretak som søker tilskudd skal benytte elektronisk søknadsskjema fastsatt av Landbruksdirektoratet.</article></article><article class="legalArticle" data-lovdata-URL="LTI/forskrift/2021-05-14-1522/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avvisning av søknad</span></h2><article class="legalP" id="paragraf-5-ledd-1">En søknad etter § 4 kan avvises dersom foretaket i en tidligere søknad om opplæringstilskudd har gitt vesentlig uriktige eller villedende opplysninger.</article></article><article class="legalArticle" data-lovdata-URL="LTI/forskrift/2021-05-14-1522/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innhenting av opplysninger fra offentlige myndigheter</span></h2><article class="legalP" id="paragraf-6-ledd-1">Landbruksdirektoratet kan uten hinder av taushetsplikt innhente nødvendige opplysninger, for å kontrollere at kriteriene etter denne forskriften er oppfylt, fra følgende offentlige myndigheter:<ul class="defaultList"><li data-li-identifier="a." data-name="a."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Skatteetaten</article></article></li><li data-li-identifier="b." data-name="b."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Arbeidstilsynet</article></article></li><li data-li-identifier="c." data-name="c."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">NAV, herunder opplysninger fra Aa-registeret.</article></article></li></ul></article></article><article class="legalArticle" data-lovdata-URL="LTI/forskrift/2021-05-14-1522/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-7-ledd-1">Søkere av tilskudd plikter å gi alle opplysninger som Landbruksdirektoratet finner nødvendig for å kunne forvalte ordningen.</article><article class="legalP" id="paragraf-7-ledd-2">Landbruksdirektoratet fører kontroll med at utbetalinger av tilskudd er riktig og kan be søker om å utlevere all bokføring, korrespondanse og opptegnelser som vedkommer tilskuddet.</article><article class="legalP" id="paragraf-7-ledd-3">Landbruksdirektoratet kan innhente opplysninger om hvorvidt personen har fått unntak fra innreiseforbudet i forskrift om søknad om unntak fra innreiserestriksjonene for utlendinger som er strengt nødvendige for å opprettholde forsvarlig drift i grøntnæringen for å vurdere om foretaket kan motta tilskudd.</article></article><article class="legalArticle" data-lovdata-URL="LTI/forskrift/2021-05-14-1522/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" id="paragraf-8-ledd-1">Tilskuddet kan kreves tilbakebetalt helt eller delvis dersom det er gitt uriktige opplysninger som har dannet grunnlag for utbetaling av tilskuddet, eller der vilkårene for tilskuddet ikke overholdes.</article><article class="legalP" id="paragraf-8-ledd-2">Dersom det i perioden etter 14. mai 2021 fattes vedtak av en relevant tilsynsmyndighet, herunder Arbeidstilsynet, om alvorlige brudd på smittevernbestemmelser eller arbeidsmiljøloven, kan tilskudd helt eller delvis kreves tilbakebetalt.</article></article><article class="legalArticle" data-lovdata-URL="LTI/forskrift/2021-05-14-1522/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon og klage</span></h2><article class="legalP" id="paragraf-9-ledd-1">Vedtak om tilskudd fattes av Landbruksdirektoratet.</article><article class="legalP" id="paragraf-9-ledd-2">Landbruksdirektoratets vedtak kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker kapittel VI. Klagen skal sendes Landbruksdirektoratet.</article></article><article class="legalArticle" data-lovdata-URL="LTI/forskrift/2021-05-14-1522/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og varighet</span></h2><article class="legalP" id="paragraf-10-ledd-1">Forskriften trer i kraft straks. Forskriften gjelder i 2021.</article></article></main></body></html>