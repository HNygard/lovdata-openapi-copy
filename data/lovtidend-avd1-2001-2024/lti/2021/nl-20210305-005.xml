<!DOCTYPE html><html lang="no"><head><title>Midlertidig lov om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2021-03-05-5</dd><dt class="dokid">DokumentID</dt><dd class="dokid">LTI/lov/2021-03-05-5</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2021-03-05 – 2021-10-01</dd><dt class="legalArea">Rettsområde</dt><dd class="legalArea"><ul><li>Pensjons- og trygderett</li></ul></dd><dt class="dateOfPublication">Kunngjort</dt><dd class="dateOfPublication">2021-03-05 11:45</dd><dt class="journalNumber">Journalnummer</dt><dd class="journalNumber">2021-0300</dd><dt class="titleShort">Korttittel</dt><dd class="titleShort">Midl. lov om kompensasjonsytelse for selvstendig næringsdrivende, covid-19</dd><dt class="title">Tittel</dt><dd class="title">Midlertidig lov om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</dd><dt class="miscInformation">Annet om dokumentet</dt><dd class="miscInformation">Prop.72 LS (2020–2021), Innst.231 L (2020–2021), Lovvedtak 72 (2020–2021). Stortingets første og andre gangs behandling hhv. 18. og 23. februar 2021. Fremmet av Arbeids- og sosialdepartementet.</dd><dt class="refid">RefID</dt><dd class="refid">lov/2021-03-05-5</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19<ul class="tocSubUl"><li>§ 1. Virkeområde</li><li>§ 2. Vilkår for ytelse</li><li>§ 3. Grunnlag for beregning og ytelsens størrelse</li><li>§ 4. Avkorting mot inntekt</li><li>§ 5. Utbetalingsterminer</li><li>§ 6. Stønadsperiode</li><li>§ 7. Fremsetting av krav</li><li>§ 8. Saksbehandling</li><li>§ 9. Klage</li><li>§ 10. Behandling av personopplysninger og automatisert saksbehandling</li><li>§ 11. Opplysninger til bruk ved utredning og produksjon av statistikk</li><li>§ 12. Forskrifter</li><li>§ 13. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/lov/2021-03-05-5" id="dokument"><h1>Midlertidig lov om kompensasjonsytelse for selvstendig næringsdrivende og frilansere som har mistet inntekt som følge av utbrudd av covid-19</h1><article class="legalArticle" data-lovdata-URL="LTI/lov/2021-03-05-5/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Loven gir bestemmelser om rett til kompensasjonsytelse for selvstendig næringsdrivende og frilansere som har mistet personinntekt som følge av utbrudd av covid-19.</article><article class="legalP" id="paragraf-1-ledd-2">Inntektstap som utløser rett til andre ytelser til livsopphold, gir ikke rett til kompensasjonsytelse. Kompensasjonsytelsen kan gis til næringsdrivende og frilansere som har hatt en nærings- eller frilansvirksomhet i Norge som var startet opp og aktiv før 1. mars 2020.</article><article class="legalP" id="paragraf-1-ledd-3">Loven får også anvendelse for personer på Svalbard som er medlemmer av folketrygden i henhold til folketrygdloven § 2-3.</article></article><article class="legalArticle" data-lovdata-URL="LTI/lov/2021-03-05-5/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for ytelse</span></h2><article class="legalP" id="paragraf-2-ledd-1">Selvstendig næringsdrivende og frilansere med personinntekt fra næring eller oppdrag på over 0,75 ganger folketrygdens grunnbeløp (G), i aldersgruppen 18–67 år, som etter 12. mars 2020 har mistet hele eller deler av denne inntekten som følge av utbrudd av covid-19, kan søke om kompensasjonsytelse etter denne loven.</article><article class="legalP" id="paragraf-2-ledd-2">Kompensasjonsytelsen ytes ikke til selvstendig næringsdrivende og frilansere som i den måneden det søkes ytelse for, har arbeidsinntekt, inkludert rett til trygdeytelser som erstatter bortfalt arbeidsinntekt, på til sammen 6 G eller høyere.</article></article><article class="legalArticle" data-lovdata-URL="LTI/lov/2021-03-05-5/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnlag for beregning og ytelsens størrelse</span></h2><article class="legalP" id="paragraf-3-ledd-1">Grunnlaget er den inntekten kompensasjonsytelsen regnes ut etter. Grunnlaget beregnes som et årlig beløp.</article><article class="legalP" id="paragraf-3-ledd-2">Grunnlaget for selvstendig næringsdrivende fastsettes med utgangspunkt i pensjonsgivende årsinntekt fra næring fra 2019. For selskaper som har startet opp etter 1. januar 2020 inngår inntekter fra næring fra januar og februar 2020 i grunnlaget.</article><article class="legalP" id="paragraf-3-ledd-3">Grunnlaget for frilansere fastsettes med utgangspunkt i den gjennomsnittlige inntekten som frilanseren har hatt i oppdrag og som er rapportert til a-ordningen de siste 12 månedene før mars 2020. For frilansere som startet virksomheten mellom 1. mars 2019 og 1. mars 2020, legges hele driftsperioden til grunn.</article><article class="legalP" id="paragraf-3-ledd-4">Maksimalt grunnlag er 6 G. Arbeidsinntekt, inkludert inntekt som ligger til grunn for trygdeytelser som erstatter bortfalt arbeidsinntekt, trekkes fra grensen på 6 G. Det samme gjelder for frilans- eller næringsinntekt det ikke er søkt kompensasjonsytelse for. Det gis ikke kompensasjon på et grunnlag større enn differansen mellom 6 G og summen av de nevnte inntektene.</article><article class="legalP" id="paragraf-3-ledd-5">Kompensasjonsytelsen gis med 60 prosent av grunnlaget begrenset oppad til 6 G. Ytelsen gis for fem dager per uke, og dagsatsen er den årlige ytelsen delt på 260.</article></article><article class="legalArticle" data-lovdata-URL="LTI/lov/2021-03-05-5/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avkorting mot inntekt</span></h2><article class="legalP" id="paragraf-4-ledd-1">Inntekter som selvstendig næringsdrivende og frilanser i stønadsperioden kommer til fradrag i ytelsen med 60 prosent.</article></article><article class="legalArticle" data-lovdata-URL="LTI/lov/2021-03-05-5/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utbetalingsterminer</span></h2><article class="legalP" id="paragraf-5-ledd-1">Ytelsen gis per dag, og den utbetales etterskuddsvis for den kalendermåneden det er søkt for.</article></article><article class="legalArticle" data-lovdata-URL="LTI/lov/2021-03-05-5/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stønadsperiode</span></h2><article class="legalP" id="paragraf-6-ledd-1">Ytelsen gis fra og med dag 17 etter dokumentert inntektsbortfall. Ved innvilgning av nye perioder innvilges ytelsen fra første dag.Ytelsen kan gis for den perioden loven gjelder.</article></article><article class="legalArticle" data-lovdata-URL="LTI/lov/2021-03-05-5/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremsetting av krav</span></h2><article class="legalP" id="paragraf-7-ledd-1">Krav om ytelse etter denne loven skal settes frem for Arbeids- og velferdsetaten på den måten Arbeids- og velferdsdirektoratet bestemmer.</article><article class="legalP" id="paragraf-7-ledd-2">Arbeids- og velferdsdirektoratet kan fastsette en frist for når krav om ytelse senest må være satt frem.</article></article><article class="legalArticle" data-lovdata-URL="LTI/lov/2021-03-05-5/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandling</span></h2><article class="legalP" id="paragraf-8-ledd-1">Forvaltningsloven gjelder med de særregler som er fastsatt i loven her.</article><article class="legalP" id="paragraf-8-ledd-2">Saksbehandlingsreglene i folketrygdloven §§ 21-3, 21-4, 21-4 a, 21-4 b, 21-4 c, 21-4 d, 21-6 og 21-7 gjelder så langt de passer for saker etter denne loven.</article><article class="legalP" id="paragraf-8-ledd-3">Ved krav om tilbakebetaling av feilutbetalte ytelser gjelder folketrygdloven § 22-15 tilsvarende.</article></article><article class="legalArticle" data-lovdata-URL="LTI/lov/2021-03-05-5/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" id="paragraf-9-ledd-1">Vedtak kan påklages til nærmeste overordnede organ eller til det organ som Arbeids- og velferdsdirektoratet bestemmer.</article><article class="legalP" id="paragraf-9-ledd-2">Klage settes frem skriftlig eller muntlig for den enheten som Arbeids- og velferdsdirektoratet bestemmer.</article><article class="legalP" id="paragraf-9-ledd-3">Fristen for klage er seks uker.</article></article><article class="legalArticle" data-lovdata-URL="LTI/lov/2021-03-05-5/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av personopplysninger og automatisert saksbehandling</span></h2><article class="legalP" id="paragraf-10-ledd-1">Arbeids- og velferdsetaten kan behandle personopplysninger, inkludert personopplysninger som nevnt i personvernforordningen artikkel 9, når dette er nødvendig for å behandle saker etter denne loven eller gi informasjon om kompensasjonsytelsen til aktuelle søkere.</article><article class="legalP" id="paragraf-10-ledd-2">Avgjørelser etter denne loven kan treffes automatisk. Etaten skal fastsette retningslinjer for automatiserte avgjørelser, inkludert krav til jevnlig kontroll for å begrense faren for feil. Den registrerte har rett til manuell overprøving av avgjørelsen.</article></article><article class="legalArticle" data-lovdata-URL="LTI/lov/2021-03-05-5/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysninger til bruk ved utredning og produksjon av statistikk</span></h2><article class="legalP" id="paragraf-11-ledd-1">Arbeids- og velferdsetaten skal ha tilgang til opplysningene om kompensasjonsytelsen i forbindelse med utredning og produksjon av statistikk på de områdene etaten administrerer, se arbeids- og velferdsforvaltningsloven § 4 annet ledd.</article></article><article class="legalArticle" data-lovdata-URL="LTI/lov/2021-03-05-5/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forskrifter</span></h2><article class="legalP" id="paragraf-12-ledd-1">Departementet kan gi forskrifter til utfylling av bestemmelsene i denne loven. Departementet kan i forskrift fastsette en lavere kompensasjonsgrad enn det som følger av § 3 femte ledd.</article></article><article class="legalArticle" data-lovdata-URL="LTI/lov/2021-03-05-5/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-13-ledd-1">Loven trer i kraft straks.</article><article class="legalP" id="paragraf-13-ledd-2">Loven oppheves 1. oktober 2021.</article></article></main></body></html>