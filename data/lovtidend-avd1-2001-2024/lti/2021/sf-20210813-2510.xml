<!DOCTYPE html><html lang="no"><head><title>Forskrift om tilskudd til stavkirker, bygg og anlegg fra middelalderen, konservering og brannsikring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2021-08-13-2510</dd><dt class="dokid">DokumentID</dt><dd class="dokid">LTI/forskrift/2021-08-13-2510</dd><dt class="ministry">Departement</dt><dd class="ministry"><ul><li>Klima- og miljødepartementet</li></ul></dd><dt class="subunit">Etat</dt><dd class="subunit"><ul><li>Kulturmiljøavdelingen</li></ul></dd><dt class="dateInForce">I kraft fra</dt><dd class="dateInForce">2021-09-01</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2021-08-17 14:20</dd><dt class="journalNumber">Journalnummer</dt><dd class="journalNumber">2021-1470</dd><dt class="titleShort">Korttittel</dt><dd class="titleShort">Forskrift om tilskudd til stavkirker mv.</dd><dt class="title">Tittel</dt><dd class="title">Forskrift om tilskudd til stavkirker, bygg og anlegg fra middelalderen, konservering og brannsikring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. august 2021 til oppfølging av Stortingets budsjettvedtak, kap. 1429, post 73. Fremmet av Klima- og miljødepartementet.</dd><dt class="refid">RefID</dt><dd class="refid">forskrift/2021-08-13-2510</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til stavkirker, bygg og anlegg fra middelalderen, konservering og brannsikring<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li></ul></li><li>Kapittel 2. Hva det kan gis tilskudd til<ul class="tocSubUl"><li>§ 2. Tilskudd til vedlikehold, konservering og dokumentasjon av stavkirker</li><li>§ 3. Tilskudd til konservering av ruiner fra middelalderen</li><li>§ 4. Istandsetting av fredete middelalderhus fra før 1537</li><li>§ 5. Sikring av stavkirker</li><li>§ 6. Brannsikring av tette trehusområder av kulturhistorisk verdi</li><li>§ 7. Brannsikring av middelalderkirker i stein</li><li>§ 8. Konservering av kunst og interiør i kirker</li></ul></li><li>Kapittel 3. Felles regler om søknaden, saksbehandlingen, kontroll mv.<ul class="tocSubUl"><li>§ 9. Krav til søknaden</li><li>§ 10. Rett til å innhente ytterligere opplysninger. Søkers opplysningsplikt</li><li>§ 11. Tilskuddsbrevet</li><li>§ 12. Tilskuddsmottakerens plikter</li><li>§ 13. Utbetaling av tilskudd</li><li>§ 14. Rapporteringsplikter</li><li>§ 15. Kontroll med betingelser og vilkår – rett til opplysninger</li><li>§ 16. Kontroll med fylkeskommunen og Sametinget som tilskuddsforvalter</li><li>§ 17. Stans og tilbakebetaling</li><li>§ 18. Klage</li><li>§ 19. Klima- og miljødepartementets kompetanse til å endre forskriften</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2021-08-13-2510" id="dokument"><h1>Forskrift om tilskudd til stavkirker, bygg og anlegg fra middelalderen, konservering og brannsikring</h1><section class="section" data-name="kap1" id="kapittel-1" data-lovdata-URL="LTI/forskrift/2021-08-13-2510/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2021-08-13-2510/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med tilskuddsordningene er å sikre bevaring, istandsetting og konservering av stavkirker, kirkekunst og bygg, anlegg og ruiner fra middelalderen som unike kilder til bygningshistorien og kunsthistorien i Norge, samt å bidra til brannsikring av bestemte tette trehusmiljøer. Tilskuddsordningene skal sikre kildematerialet og bidra til bærekraftig bruk og formidling av historien disse kulturminnene og kulturmiljøene forteller.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2021-08-13-2510/KAPITTEL_2"><h2>Kapittel 2. Hva det kan gis tilskudd til</h2><article class="legalArticle" data-lovdata-URL="LTI/forskrift/2021-08-13-2510/§2" data-name="§2" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Tilskudd til vedlikehold, konservering og dokumentasjon av stavkirker</span></h3><article class="legalP" id="kapittel-2-paragraf-1-ledd-1">Det kan gis tilskudd til vedlikehold av stavkirker og til tiltak som legger til rette for dokumentasjon, kunnskapsutvikling eller forskning.</article><article class="legalP" id="kapittel-2-paragraf-1-ledd-2">Riksantikvaren fastsetter tilskuddet etter en skjønnsmessig vurdering av i hvilken grad tiltaket bidrar til å opprettholde tilstanden til de istandsatte stavkirkene.</article><article class="legalP" id="kapittel-2-paragraf-1-ledd-3">Riksantikvaren kan innenfor årlige budsjettvedtak gjøre nærmere prioriteringer av innsatsområder som omfattes av tilskuddsordningen.</article></article><article class="legalArticle" data-lovdata-URL="LTI/forskrift/2021-08-13-2510/§3" data-name="§3" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilskudd til konservering av ruiner fra middelalderen</span></h3><article class="legalP" id="kapittel-2-paragraf-2-ledd-1">Det kan gis tilskudd til konservering, dokumentasjon, skjøtsel, vedlikehold eller overvåkning av middelalderruiner, samt til tiltak som utvikler og formidler kunnskap om ruinene.</article><article class="legalP" id="kapittel-2-paragraf-2-ledd-2">Fylkeskommunen fastsetter tilskuddet etter en skjønnsmessig vurdering av i hvilken grad tiltaket bidrar til å opprettholde eller forbedre ruinenes tilstand. For samiske kulturminner fastsetter Sametinget tilskuddet tilsvarende. Tilskudd til tiltak som gjelder middelalderruiner i Oslo, Tønsberg, Bergen og Trondheim, fastsettes av Riksantikvaren.</article><article class="legalP" id="kapittel-2-paragraf-2-ledd-3">Ved fastsettelsen av tilskuddet skal det særlig legges vekt på om<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">ruinene er i en tilstand der ordinært vedlikehold er tilstrekkelig</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">det er utarbeidet oppdaterte planer og avtaler for skjøtsel, vedlikehold og overvåking av ruinene</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">det foreligger oppdatert dokumentasjon av de enkelte ruinene</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-3-punkt-4"><article class="legalP" id="kapittel-2-paragraf-2-ledd-3-punkt-4-ledd-1">ruinene er tilgjengelige for besøkende og det er knyttet oppdatert informasjon til stedet</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-3-punkt-5"><article class="legalP" id="kapittel-2-paragraf-2-ledd-3-punkt-5-ledd-1">det finnes relevant og oppdatert kompetanse om konservering og murskjøtsel i regionen.</article></article></li></ul></article><article class="legalP" id="kapittel-2-paragraf-2-ledd-4">Tiltak som allerede er igangsatt, skal prioriteres. Det skal legges til rette for tiltak som bidrar til å opprettholde kompetanse om konservering og skjøtsel av mur.</article></article><article class="legalArticle" data-lovdata-URL="LTI/forskrift/2021-08-13-2510/§4" data-name="§4" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Istandsetting av fredete middelalderhus fra før 1537</span></h3><article class="legalP" id="kapittel-2-paragraf-3-ledd-1">Det kan gis tilskudd til<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">sikring, istandsetting og tyngre vedlikehold av fredete middelalderhus fra før 1537 som bidrar til å ivareta et normalt vedlikeholdsnivå, samtidig som bygningenes kildeverdi blir ivaretatt</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">tiltak som bidrar til dokumentasjon, kunnskapsutvikling eller forskning om middelalderbygninger.</article></article></li></ul></article><article class="legalP" id="kapittel-2-paragraf-3-ledd-2">Fylkeskommunen fastsetter tilskuddet etter en skjønnsmessig vurdering av i hvilken grad tiltaket bidrar til å bringe middelalderhusene til et normalt vedlikeholdsnivå og ivareta bygningenes kildeverdi. For samiske kulturminner fastsetter Sametinget tilskuddet tilsvarende.</article><article class="legalP" id="kapittel-2-paragraf-3-ledd-3">Det skal vektlegges om tiltaket gjennomføres på en måte som ivaretar og styrker det tradisjonelle bygningshåndverket for slike bygninger.</article></article><article class="legalArticle" data-lovdata-URL="LTI/forskrift/2021-08-13-2510/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sikring av stavkirker</span></h3><article class="legalP" id="kapittel-2-paragraf-4-ledd-1">Det kan gis tilskudd til tiltak som sikrer kirkene mot brann, hærverk eller klimahendelser.</article><article class="legalP" id="kapittel-2-paragraf-4-ledd-2">Riksantikvaren fastsetter tilskuddet på grunnlag av en ajourført risiko- og sårbarhetsanalyse for den enkelte stavkirke.</article><article class="legalP" id="kapittel-2-paragraf-4-ledd-3">Riksantikvaren kan innenfor årlige budsjettvedtak gjøre nærmere prioriteringer av innsatsområder som omfattes av tilskuddsordningen.</article></article><article class="legalArticle" data-lovdata-URL="LTI/forskrift/2021-08-13-2510/§6" data-name="§6" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Brannsikring av tette trehusområder av kulturhistorisk verdi</span></h3><article class="legalP" id="kapittel-2-paragraf-5-ledd-1">Det kan gis tilskudd til bygg og anlegg innenfor tette trehusområder av kulturhistorisk verdi, til tiltak som bidrar til at brann oppdages raskt, hindrer spredning og tilrettelegger for enkel slukking, herunder til å utarbeide brannsikringsplan.</article><article class="legalP" id="kapittel-2-paragraf-5-ledd-2">Fylkeskommunen, eller Sametinget for samiske kulturminner, fastsetter tilskuddet ut fra følgende prioriteringer:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">den kulturhistoriske verdien til trehusområdene</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">hvor tilgjengelig området er for brannvesenet, og risikoen for at en brann vil spre seg</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">hvor effektive tiltakene anses å være for å oppdage, hindre spredning og slukke brann, særlig i områder der det er stor avstand til brannvesenet</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">om det prøves ut nye metoder som har overføringsverdi til andre områder.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2510/§7" data-name="§7" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Brannsikring av middelalderkirker i stein</span></h3><article class="legalP" id="kapittel-2-paragraf-6-ledd-1">Det kan gis tilskudd til slukkeanlegg og andre tiltak på middelalderkirker i stein som bidrar til et høyt nivå av brannsikring.</article><article class="legalP" id="kapittel-2-paragraf-6-ledd-2">Riksantikvaren fastsetter tilskuddet på grunnlag av en ajourført risiko- og sårbarhetsanalyse for den enkelte kirke.</article><article class="legalP" id="kapittel-2-paragraf-6-ledd-3">Riksantikvaren kan innenfor årlige budsjettvedtak gjøre nærmere prioriteringer av innsatsområder som omfattes av tilskuddsordningen.</article></article><article class="legalArticle" data-lovdata-URL="LTI/forskrift/2021-08-13-2510/§8" data-name="§8" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Konservering av kunst og interiør i kirker</span></h3><article class="legalP" id="kapittel-2-paragraf-7-ledd-1">Det kan gis tilskudd til prosjektering, sikring, konservering, reise og opphold, transport, forsikring, rapportering og formidling av kirkekunst som ledd i konserverings- og sikringsarbeid der en fagutdannet konservator er gitt oppdrag. Med kirkekunst menes inventar, kunst og dekor i kirkebygg.</article><article class="legalP" id="kapittel-2-paragraf-7-ledd-2">Riksantikvaren fastsetter tilskuddet på grunnlag av<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">kunstens verdi, alder og tilstand</article></article></li><li data-li-identifier="b." data-name="b."><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">i hvilken grad tiltaket bidrar til å ivareta kirkekunst og til å sikre at kunsten er på et ordinært vedlikeholdsnivå.</article></article></li></ul></article><article class="legalP" id="kapittel-2-paragraf-7-ledd-3">Riksantikvaren kan innenfor årlige budsjettvedtak gjøre nærmere prioriteringer av innsatsområder som omfattes av tilskuddsordningen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2021-08-13-2510/KAPITTEL_3"><h2>Kapittel 3. Felles regler om søknaden, saksbehandlingen, kontroll mv.</h2><article class="legalArticle" data-lovdata-URL="LTI/forskrift/2021-08-13-2510/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til søknaden</span></h3><article class="legalP" id="kapittel-3-paragraf-1-ledd-1">Søknad etter § 3, § 4 og § 6 skal sendes til fylkeskommunen. For samiske kulturminner skal søknad etter § 3, § 4 og § 6 sendes til Sametinget. Søknad etter § 2, § 5, § 7 og § 8, samt søknad etter § 3 om tilskudd til tiltak som gjelder middelalderruiner i Oslo, Tønsberg, Bergen og Trondheim, skal sendes til Riksantikvaren. Søknadsfristen er 1. november hvert år.</article><article class="legalP" id="kapittel-3-paragraf-1-ledd-2">Søknaden skal angi<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">søkerens navn, adresse, organisasjonsnummer, kontonummer, e-postadresse, telefonnummer og kontaktperson</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">informasjon om kulturminnet og prosjektet det søkes tilskudd til</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">hvilke arbeider som planlegges gjennomført, hvordan de planlegges gjennomført og hvilke antikvariske hensyn som skal ivaretas</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">plan for gjennomføringen av tiltaket eller aktiviteten med virkemidler, samarbeidspartnere og fremdriftsplan</article></article></li><li data-li-identifier="e." data-name="e."><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">kostnadsoverslag og budsjett</article></article></li><li data-li-identifier="f." data-name="f."><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">om og hvor mye støtte som er mottatt fra offentlig instans de siste to årene, og eventuelle søknader til eller tilskudd fra offentlig instans inneværende år</article></article></li><li data-li-identifier="g." data-name="g."><article class="listArticle" id="kapittel-3-paragraf-1-ledd-2-punkt-7"><article class="legalP" id="kapittel-3-paragraf-1-ledd-2-punkt-7-ledd-1">om søker har eller forventer å få refusjon for merverdiavgift for det omsøkte tiltaket.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2510/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rett til å innhente ytterligere opplysninger. Søkers opplysningsplikt</span></h3><article class="legalP" id="kapittel-3-paragraf-2-ledd-1">Riksantikvaren, fylkeskommunen eller Sametinget kan som søknadsmottaker<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">kreve at søkeren gir andre opplysninger som er nødvendig for å vurdere søknaden</article></article></li><li data-li-identifier="b." data-name="b."><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">kontrollere søknadsopplysningene mot opplysninger som andre myndigheter kan utlevere</article></article></li><li data-li-identifier="c." data-name="c."><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">foreta befaring som er nødvendig for å vurdere søknaden og kreve at søkeren medvirker når det er nødvendig.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2510/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsbrevet</span></h3><article class="legalP" id="kapittel-3-paragraf-3-ledd-1">Vedtak om tilskudd skal meddeles søkeren i et tilskuddsbrev. Tilskuddsbrevet skal opplyse om<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">tilskuddsbeløpet</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">hva tilskuddet skal brukes til, utbetalingsordningen, og vilkår for tilskuddet</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">krav til rapportering og dokumentasjon etter § 14</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">tilskuddsmottakerens plikter etter § 12</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">reaksjoner dersom mottakeren ikke opptrer i samsvar med kravene i forskriften eller vilkårene for tilskuddet.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2510/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilskuddsmottakerens plikter</span></h3><article class="legalP" id="kapittel-3-paragraf-4-ledd-1">Tilskuddsmottaker skal<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">informere Riksantikvaren, fylkeskommunen eller Sametinget som tilskuddsgiver om endrede forhold, som tidsramme eller omfang, som er av betydning for tiltaket</article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">gjøre eventuelle samarbeidspartnere kjent med vilkårene for tilskuddet</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">oppbevare regnskap med bilag i 3 år etter siste utbetaling.</article></article></li></ul></article><article class="legalP" id="kapittel-3-paragraf-4-ledd-2">Tilskuddsmottakere skal bare bruke tilskuddet til aktiviteter tildelingsvedtaket omfatter. Tilskuddsmottakere som driver økonomisk aktivitet, skal føre separat regnskap for de aktivitetene det ytes tilskudd til.</article></article><article class="legalArticle" data-lovdata-URL="LTI/forskrift/2021-08-13-2510/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling av tilskudd</span></h3><article class="legalP" id="kapittel-3-paragraf-5-ledd-1">Tilskudd betales som hovedregel ut etterskuddsvis for dokumenterte utgifter på anmodning fra søker. Eventuelt tilskudd til lønn eller forvaltning, drift og vedlikehold utbetales i rater.</article></article><article class="legalArticle" data-lovdata-URL="LTI/forskrift/2021-08-13-2510/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Rapporteringsplikter</span></h3><article class="legalP" id="kapittel-3-paragraf-6-ledd-1">Etter at tiltaket er gjennomført, skal tilskuddsmottaker levere en sluttrapport til Riksantikvaren, fylkeskommunen eller Sametinget som tilskuddsgiver, som påser at arbeidene er utført i samsvar med vilkårene for tilskuddet. Sluttrapporten skal foreligge senest tre måneder etter at tiltaket er gjennomført, og skal inneholde<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-6-ledd-1-punkt-1"><article class="legalP" id="kapittel-3-paragraf-6-ledd-1-punkt-1-ledd-1">regnskapsoversikt over kostnader og finansiering, oppsatt i henhold til omsøkt budsjett, og hvor avvik er forklart</article></article></li><li data-li-identifier="b." data-name="b."><article class="listArticle" id="kapittel-3-paragraf-6-ledd-1-punkt-2"><article class="legalP" id="kapittel-3-paragraf-6-ledd-1-punkt-2-ledd-1">orientering om tiltaket er gjennomført i henhold til vilkår for tilskuddet</article></article></li><li data-li-identifier="c." data-name="c."><article class="listArticle" id="kapittel-3-paragraf-6-ledd-1-punkt-3"><article class="legalP" id="kapittel-3-paragraf-6-ledd-1-punkt-3-ledd-1">redegjørelse for hele prosjektet og rapport for utført arbeid</article></article></li><li data-li-identifier="d." data-name="d."><article class="listArticle" id="kapittel-3-paragraf-6-ledd-1-punkt-4"><article class="legalP" id="kapittel-3-paragraf-6-ledd-1-punkt-4-ledd-1">dokumentasjon av tiltaket fra før, under og etter arbeidet.</article></article></li></ul></article><article class="legalP" id="kapittel-3-paragraf-6-ledd-2">Det kan gjøres unntak fra kravet om frist for sluttrapport dersom særlige grunner taler for det.</article></article><article class="legalArticle" data-lovdata-URL="LTI/forskrift/2021-08-13-2510/§15" data-name="§15" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll med betingelser og vilkår – rett til opplysninger</span></h3><article class="legalP" id="kapittel-3-paragraf-7-ledd-1">Riksantikvaren, fylkeskommunen eller Sametinget kan som tilskuddsgiver kontrollere at betingelsene og vilkårene for tilskuddet er oppfylt gjennom å<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">kreve ytterligere opplysninger og dokumentasjon som er nødvendig for kontrollen</article></article></li><li data-li-identifier="b." data-name="b."><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">innhente opplysninger fra andre myndigheter som har adgang til å utlevere opplysningene</article></article></li><li data-li-identifier="c." data-name="c."><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">gjennomføre stedlig tilsyn underveis eller etter ferdigstillelse.</article></article></li></ul></article></article><article class="legalArticle" data-lovdata-URL="LTI/forskrift/2021-08-13-2510/§16" data-name="§16" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kontroll med fylkeskommunen og Sametinget som tilskuddsforvalter</span></h3><article class="legalP" id="kapittel-3-paragraf-8-ledd-1">Ved kontroll med fylkeskommunen og Sametinget sin forvaltning av tilskuddsordningen kan Riksantikvaren og Riksrevisjonen foreta stedlig kontroll og innhente nødvendig dokumentasjon.</article></article><article class="legalArticle" data-lovdata-URL="LTI/forskrift/2021-08-13-2510/§17" data-name="§17" id="kapittel-3-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Stans og tilbakebetaling</span></h3><article class="legalP" id="kapittel-3-paragraf-9-ledd-1">Har en tilskuddsmottaker ikke oppfylt kravene i forskriften og tilskuddsbrevet for å få utbetalt tilskuddet, kan Riksantikvaren, fylkeskommunen eller Sametinget som tilskuddsgiver stoppe videre utbetalinger.</article><article class="legalP" id="kapittel-3-paragraf-9-ledd-2">Er tilskuddet ikke brukt i samsvar med kravene i forskriften og tilskuddsbrevet, kan tilskuddet kreves delvis eller helt tilbakebetalt. Det samme gjelder der kostnadene viser seg å bli lavere enn budsjettert i søknaden.</article><article class="legalP" id="kapittel-3-paragraf-9-ledd-3">Ved krav om tilbakebetaling skal mottaker av utbetalt tilskudd skriftlig underrettes om dette med fastsatt frist for tilbakebetaling. Tilbakebetalingskrav er enkeltvedtak, som kan påklages.</article></article><article class="legalArticle" data-lovdata-URL="LTI/forskrift/2021-08-13-2510/§18" data-name="§18" id="kapittel-3-paragraf-10"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-3-paragraf-10-ledd-1">Vedtak i saker om tilskudd kan påklages, jf. forvaltningsloven § 28. Riksantikvaren er klageinstans for vedtak fattet av fylkeskommunen eller Sametinget i medhold av denne forskriften. Klima- og miljødepartementet er klageinstans for vedtak fattet av Riksantikvaren i medhold av denne forskriften.</article></article><article class="legalArticle" data-lovdata-URL="LTI/forskrift/2021-08-13-2510/§19" data-name="§19" id="kapittel-3-paragraf-11"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Klima- og miljødepartementets kompetanse til å endre forskriften</span></h3><article class="legalP" id="kapittel-3-paragraf-11-ledd-1">Klima- og miljødepartementet kan vedta endringer i denne forskriften.</article></article><article class="legalArticle" data-lovdata-URL="LTI/forskrift/2021-08-13-2510/§20" data-name="§20" id="kapittel-3-paragraf-12"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-12-ledd-1">Forskriften trer i kraft 1. september 2021.</article></article></section></main></body></html>