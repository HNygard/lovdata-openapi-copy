<!DOCTYPE html><html lang="no"><head><title>Forskrift for graden philosophiae doctor (Ph.D.) ved Høgskolen i Telemark</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-11-27-1664</dd><dt class="dokid">DokumentID</dt><dd class="dokid">LTI/forskrift/2008-11-27-1664</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 5 s 692</dd><dt class="dateInForce">I kraft fra</dt><dd class="dateInForce">2008-11-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2009-05-05 14:10</dd><dt class="journalNumber">Journalnummer</dt><dd class="journalNumber">2009-0379</dd><dt class="titleShort">Korttittel</dt><dd class="titleShort">Forskrift for graden Ph.D. ved HiT</dd><dt class="title">Tittel</dt><dd class="title">Forskrift for graden philosophiae doctor (Ph.D.) ved Høgskolen i Telemark</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Telemark 27. november 2008 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3.</dd><dt class="refid">RefID</dt><dd class="refid">forskrift/2008-11-27-1664</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (Ph.D.) ved Høgskolen i Telemark<ul class="tocSubUl"><li>§ 1. Virkeområde</li><li>§ 2. Mål</li><li>§ 3. Ansvaret for doktorgradsutdanningen</li><li>§ 4. Doktorgradsutdanningens innhold</li><li>§ 5. Opptak</li><li>§ 6. Avtale</li><li>§ 7. Doktorgradsprogrammet</li><li>§ 8. Tilknytning til forskermiljø</li><li>§ 9. Utstyr</li><li>§ 10. Avhandlingen</li><li>§ 11. Veiledning</li><li>§ 12. Kvalitetssikring og rapportering</li><li>§ 13. Avslutning før avtalt tid</li><li>§ 14. Bedømmelse</li><li>§ 15. Innlevering</li><li>§ 16. Oppnevning av bedømmelseskomité</li><li>§ 17. Komiteens arbeid</li><li>§ 18. Komiteens innstilling og behandling av innstilling</li><li>§ 19. Prøveforelesning</li><li>§ 20. Forsvar av avhandlingen</li><li>§ 21. Kreering og diplom/vitnemål</li><li>§ 22. Klage</li><li>§ 23. Utfyllende bestemmelser</li><li>§ 24. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2008-11-27-1664" id="dokument"><h1>Forskrift for graden philosophiae doctor (Ph.D.) ved Høgskolen i Telemark</h1><article class="legalArticle" data-lovdata-URL="LTI/forskrift/2008-11-27-1664/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder doktorgradsutdanningen som fører frem til graden philosophiae doctor (Ph.D.) ved Høgskolen i Telemark (HiT). Forskriften gir regler om opptak, gjennomføring og avslutning av Ph.D.-graden.</article></article><article class="legalArticle" data-lovdata-URL="LTI/forskrift/2008-11-27-1664/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Mål</span></h2><article class="legalP" id="paragraf-2-ledd-1">Doktorgradsutdanningen skal kvalifisere for forskningsvirksomhet på høgt faglig nivå og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2008-11-27-1664/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvaret for doktorgradsutdanningen</span></h2><article class="legalP" id="paragraf-3-ledd-1">Styret ved Høgskolen i Telemark har det overordnede ansvaret for doktorgradsutdanningen ved institusjonen og gir selv regler for organiseringen.</article><article class="legalP" id="paragraf-3-ledd-2">Hvert doktorgradsprogram skal ha et doktorgradsutvalg utnevnt av styret. Det enkelte doktorgradsutvalg har etter delegering fra ansvarlig dekan ansvaret for den faglige gjennomføringen av doktorgradsutdanningen. Dette gjelder også for doktorgradsutdanninger som går på tvers av avdelinger og der styret har plassert ansvaret for denne utdanningen.</article></article><article class="legalArticle" data-lovdata-URL="LTI/forskrift/2008-11-27-1664/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Doktorgradsutdanningens innhold</span></h2><article class="legalP" id="paragraf-4-ledd-1">Doktorgradsutdanningen er i hovedsak aktivt forskningsarbeid under veiledning.</article><article class="legalP" id="paragraf-4-ledd-2">Doktorgradsutdanningen omfatter:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">gjennomføring av et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">en godkjent opplæringsdel</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">deltakelse i aktive forskermiljøer, nasjonalt og internasjonalt</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">faglig formidling som er nært relatert til det pågående doktorgradsarbeid.</article></article></li></ul></article></article><article class="legalArticle" data-lovdata-URL="LTI/forskrift/2008-11-27-1664/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2> <article class="defaultP" margin-top="true"><i>Opptakskrav</i></article><article class="legalP" id="paragraf-5-ledd-1">For å bli tatt opp på et doktorgradsprogram må søkeren normalt ha femårig mastergrad eller tilsvarende utdanning som ansvarlig dekan har godkjent som grunnlag for opptak innen doktorgradsprogrammet hvor vedkommende søker opptak.</article> <article class="defaultP" margin-top="true"><i>Søknaden</i></article><article class="legalP" id="paragraf-5-ledd-2">Søknaden skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">beskrivelse av forskningsoppgaven</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">fremdriftsplan for gjennomføring av utdanningen</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">finansieringsplan</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">redegjørelse for nødvendig infrastruktur</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">redegjørelse for veiledningsbehov og forslag til veiledere</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-7"><article class="legalP" id="paragraf-5-ledd-2-punkt-7-ledd-1">plan for faglig formidling</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-8"><article class="legalP" id="paragraf-5-ledd-2-punkt-8-ledd-1">dokumentasjon av den utdanning som skal ligge til grunn for opptaket</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-9"><article class="legalP" id="paragraf-5-ledd-2-punkt-9-ledd-1">opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="paragraf-5-ledd-3">Dekan fastsetter søknadsskjema.</article><article class="legalP" id="paragraf-5-ledd-4">Utdanningsplanen, herunder beskrivelsen av forskningsoppgaven, skal utarbeides i samarbeid med hovedveileder og gjøre rede for tema, problemstillinger samt valg av teori og metode. Ved søknad kan kandidaten levere skisse til prosjektbeskrivelse, men det skal da utarbeides en fullstendig prosjektbeskrivelse innen seks måneder etter opptak.</article> <article class="defaultP" margin-top="true"><i>Avgjørelse om opptak</i></article><article class="legalP" id="paragraf-5-ledd-5">Søknad om opptak skal sendes til doktorgradsutvalget for det aktuelle doktorgradsstudiet, som i henhold til utfyllende bestemmelser avgjør opptak, godkjenner søkerens plan for studiet og oppnevner veileder(e). Doktorgradsutvalget for studiet fastsetter kriterier for rangering mellom kvalifiserte søkere i tilfeller der antall søkere overstiger opptakskapasiteten.</article><article class="legalP" id="paragraf-5-ledd-6">Dersom søkers prosjekt tilsier at det kan være aktuelt med tilknytning til flere fagmiljøer, bør det også innhentes uttalelse fra relevant(e) fagmiljø(er) før opptak.</article><article class="legalP" id="paragraf-5-ledd-7">Opptaket kan skje med forbehold om finansiering, opptakskapasitet, utarbeidelse av individuell opplæringsplan, tilleggsutdanning og immaterialrettslige avtaler. I opptaksvedtaket skal veiledere oppnevnes, ansvaret for løsningen av andre behov som er skissert i søknaden plasseres, og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker, eller avtales spesielt.</article><article class="legalP" id="paragraf-5-ledd-8">Opptak kan nektes dersom:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-8-punkt-1"><article class="legalP" id="paragraf-5-ledd-8-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="-" data-name="-"><article class="listArticle" id="paragraf-5-ledd-8-punkt-2"><article class="legalP" id="paragraf-5-ledd-8-punkt-2-ledd-1">de immaterialrettslige avtaler som er inngått er så urimelige at institusjonen ikke bør medvirke i prosjektet.</article></article></li></ul></article></article><article class="legalArticle" data-lovdata-URL="LTI/forskrift/2008-11-27-1664/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h2><article class="legalP" id="paragraf-6-ledd-1">Opptak formaliseres i form av skriftlig avtale for doktorgradsutdanningen. Avtalen inngås mellom doktorgradsstudent, veileder(e) og ansvarlig dekan som studenten skal knyttes til, og angir partenes gjensidige rettigheter og plikter. Avtalen skal angi tema for avhandlingen, avtaleperioden, finansieringsplan, veiledningsforhold, arbeidssted, opplæringsdel og behov for vitenskapelig utstyr. Dersom doktorgradsstudenten er tilknyttet annen arbeidsplass, skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradsstudenten deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid. Det vises til egen avtale ved opptak til organisert doktorgradsutdanning mellom doktorgradsstudenten og høgskolen som består av generell del (A), avtale om faglig veiledning i doktorgradsutdanningen (B) og avtale mellom ekstern institusjon og HiT om gjennomføring av doktorgradsutdanningen (C).</article><article class="legalP" id="paragraf-6-ledd-2">Vesentlige endringer i de forhold som omtales i avtalen, skal forelegges ansvarlig dekan til godkjenning etter tilråding fra det aktuelle doktorgradsutvalget.</article><article class="legalP" id="paragraf-6-ledd-3">Ved vesentlig mislighold av avtalen kan ansvarlig dekan bestemme at en doktorgradsstudent skal avslutte doktorgradsopplæringen før den er fullført.</article></article><article class="legalArticle" data-lovdata-URL="LTI/forskrift/2008-11-27-1664/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Doktorgradsprogrammet</span></h2><article class="legalP" id="paragraf-7-ledd-1">Forskerutdanningen skal normalt være lagt opp slik at den skal kunne fullføres innenfor en normert tidsramme. Avtaleperioden kan forlenges grunnet permisjoner som følger av kandidatens rettigheter som arbeidstaker. Andre tidsrammer kan avtales når spesielle forhold tilsier det og faglige hensyn tillater det. I alle tilfelle skal studiet føre frem til samme faglige nivå.</article><article class="legalP" id="paragraf-7-ledd-2">Ansvarlig dekan er ansvarlig for å gi alle doktorgradsstudenter tilbud om opplæring på høyt vitenskapelig nivå. Dersom den enhet som er ansvarlig for doktorgradsprogrammet ikke selv arrangerer hele opplæringsdelen, skal ansvarlig dekan legge forholdene til rette for studentens deltagelse i tilsvarende opplæring ved en annen enhet eller annen institusjon som gir godkjent doktorgradsutdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="paragraf-7-ledd-3">Opplæringsdelen skal innholde emner tilsvarende minst 30 studiepoeng og blant annet inneholde opplæring i vitenskapsteori og etikk. Opplæringsdelen skal være gjennomført og godkjent før avhandlingen innleveres. Søknad om endringer i godkjent plan for opplæringsdelen skal utarbeides i samråd med hovedveileder og avgjøres av doktorgradsutvalget.</article><article class="legalP" id="paragraf-7-ledd-4">Doktorgradsutvalget kan gi fritak for deltagelse i deler av opplæringsprogrammet dersom tilsvarende krav er oppfylt ved en annen institusjon som gir godkjent opplæring. I spesielle tilfeller kan det også gis helt eller delvis fritak for slik deltagelse dersom annen opplæring eller forskningsmessig erfaring som gir tilsvarende kompetanse, kan dokumenteres.</article></article><article class="legalArticle" data-lovdata-URL="LTI/forskrift/2008-11-27-1664/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknytning til forskermiljø</span></h2><article class="legalP" id="paragraf-8-ledd-1">Hovedveileder har i samråd med doktorgradsutvalget hovedansvar for å legge til rette for at doktorgradsstudenten deltar regelmessig i et aktivt forskermiljø med seniorforskere og andre doktorgradsstudenter. For doktorgradsstudenter som har hovedtilknytning ved annen institusjon, skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i et aktivt forskermiljø, jf. § 6. Avtale.</article></article><article class="legalArticle" data-lovdata-URL="LTI/forskrift/2008-11-27-1664/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utstyr</span></h2><article class="legalP" id="paragraf-9-ledd-1">Doktorgradsstudenten skal ha til disposisjon nødvendig utstyr for gjennomføring av forskningsprosjektet. Avgjørelsen om hva som anses som nødvendig utstyr tas av dekan. For doktorgradsstudenter med ekstern finansiering og/eller arbeidsplass inngås det avtale mellom institusjon og ekstern part i forbindelse med det enkelte forskningsprosjekt. Slik avtale skal foreligge på det tidspunkt opptaksvedtaket for den aktuelle studenten fattes, eller umiddelbart etterpå.</article></article><article class="legalArticle" data-lovdata-URL="LTI/forskrift/2008-11-27-1664/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avhandlingen</span></h2> <article class="defaultP" margin-top="true"><i>Krav til avhandlingen</i></article><article class="legalP" id="paragraf-10-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="paragraf-10-ledd-2">Del av fellesarbeid godtas som avhandling i den grad doktorgradsstudentens selvstendige innsats kan identifiseres og dokumenteres.</article><article class="legalP" id="paragraf-10-ledd-3">Sammenstillinger av flere, mindre arbeider godtas som avhandling i den grad studentens selvstendige innsats kan identifiseres og dokumenteres.</article> <article class="defaultP" margin-top="true"><i>Arbeider som ikke godtas</i></article><article class="legalP" id="paragraf-10-ledd-4">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article> <article class="defaultP" margin-top="true"><i>Ny innlevering</i></article><article class="legalP" id="paragraf-10-ledd-5">En doktorgradsavhandling som tidligere er blitt underkjent ved høgskolen, kan bedømmes i omarbeidet skikkelse først seks måneder etter at høgskolen har fattet beslutning om å forkaste avhandlingen. Bedømmelse på nytt kan bare finne sted én gang.</article> <article class="defaultP" margin-top="true"><i>Offentlig tilgjengelighet</i></article><article class="legalP" id="paragraf-10-ledd-6">Avhandlingen skal være offentlig tilgjengelig senest to uker før disputasen. Det kan ikke legges restriksjoner på offentliggjøring og publisering av en doktorgradsavhandling, med unntak for en på forhånd avtalt utsettelse av datoen for offentliggjøring/publisering. Slik utsettelse kan skje når forskerutdanningen delvis eller i sin helhet er finansiert av en ekstern part, for at den eksterne part skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktorgradsavhandlingen ikke skal kunne offentliggjøres eller publiseres.</article> <article class="defaultP" margin-top="true"><i>Rettigheter til bruk av resultater</i></article><article class="legalP" id="paragraf-10-ledd-7">Kandidatens rettigheter til bruk av egne resultater, utnyttelse av patenterbare oppfinnelser, opphavsrettigheter m.m. er regulert av høgskolens generelle regler på dette området samt de regler som er bestemt i Arbeidstakeroppfinnerloven.</article><article class="legalP" id="paragraf-10-ledd-8">Høgskolen kan vederlagsfritt benytte de deler av doktorgradsavhandlingen som doktorgradsstudenten alene har opphavsrett til, samt andre faglitterære verk som er resultat av arbeidet med avhandlingen og som studenten alene har opphavsrett til, ved fremstilling av kopier til bruk i høgskolens undervisnings- og forskningsvirksomhet. Ved slik bruk skal doktorgradsstudenten navngis slik lovgivning og god skikk tilsier.</article></article><article class="legalArticle" data-lovdata-URL="LTI/forskrift/2008-11-27-1664/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Veiledning</span></h2><article class="legalP" id="paragraf-11-ledd-1">Arbeidet med doktorgradsavhandlingen skal foregå under individuell veiledning. Doktorgradsstudenten skal ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="paragraf-11-ledd-2">Minst en av veilederne skal være ansatt ved den institusjonen doktorgradsstudenten er opptatt ved. Veileder skal ha doktorgrad eller tilsvarende kompetanse.</article><article class="legalP" id="paragraf-11-ledd-3">Hvis doktorgradsstudenten har flere veiledere, skal det oppnevnes en hovedveileder med primært ansvar for den faglige oppfølging av doktorgradsstudenten. Hovedveileder skal som hovedregel være ansatt ved institusjonen. Både veileder og doktorgradsstudent plikter å rapportere i samsvar med de regler institusjonen har fastsatt, jf. § 12.</article><article class="legalP" id="paragraf-11-ledd-4">Dersom veileder(e) og doktorgradsstudent mener at den annen part ikke oppfyller sine forpliktelser etter avtale ved opptak til organisert doktorgradsutdanning ved Høgskolen i Telemark del B § 4 og § 5, skal saken håndteres i samsvar med § 7 i samme avtale.</article></article><article class="legalArticle" data-lovdata-URL="LTI/forskrift/2008-11-27-1664/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kvalitetssikring og rapportering</span></h2><article class="legalP" id="paragraf-12-ledd-1">Høgskolen skal ha et system for kvalitetssikring av doktorgradsopplæringen. Systemet skal omfatte tiltak for å avdekke manglende progresjon i avhandlingsarbeidet og mangler ved opplæringsdelen eller veiledningen, samt rutiner for å følge opp avdekkede mangler. Systemet skal omfatte halvårlig rapportering fra doktorgradsstudent og veileder, og utformes slik at dobbeltrapportering unngås.</article></article><article class="legalArticle" data-lovdata-URL="LTI/forskrift/2008-11-27-1664/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Avslutning før avtalt tid</span></h2> <article class="defaultP" margin-top="true"><i>Frivillig avslutning</i></article><article class="legalP" id="paragraf-13-ledd-1">Doktorgradsstudenten og institusjonen kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes, jf. egen avtale ved opptak til organisert doktorgradsutdanning mellom doktorgradsstudenten og HiT.</article><article class="legalP" id="paragraf-13-ledd-2">Ved frivillig avslutning som skyldes doktorgradsstudentens ønske om å skifte prosjekt eller overgang til annet program, skal studenten søke nytt opptak på grunnlag av det nye prosjektet.</article> <article class="defaultP" margin-top="true"><i>Tvungen avslutning</i></article><article class="legalP" id="paragraf-13-ledd-3">Dekanen kan beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis en eller flere av følgende forhold foreligger:<ul class="defaultList"><li data-li-identifier="-" data-name="-"><article class="listArticle" id="paragraf-13-ledd-3-punkt-1"><article class="legalP" id="paragraf-13-ledd-3-punkt-1-ledd-1">gjentatte og vesentlige brudd fra doktorgradsstudentens side av informasjonsoppfølgings- eller rapporteringsplikt</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-2"><article class="legalP" id="paragraf-13-ledd-3-punkt-2-ledd-1">vesentlig forsinkelse i fremdriften av forskningsprosjektet er av en slik art at det skaper begrunnet tvil om doktorgradsstudenten vil kunne fullføre prosjektet innenfor avtalt tid. For å danne grunnlag for tvungen avslutning må den vesentlige forsinkelsen skyldes forhold som studenten selv har herredømme over</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-3"><article class="legalP" id="paragraf-13-ledd-3-punkt-3-ledd-1">vesentlig forsinkelse i gjennomføringen av opplæringsdelen grunnet forhold som doktorgradsstudenten selv har herredømme over</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-4"><article class="legalP" id="paragraf-13-ledd-3-punkt-4-ledd-1">brudd på de forskningsetiske retningslinjer som gjelder for fagområdet</article></article></li><li data-li-identifier="-" data-name="-"><article class="listArticle" id="paragraf-13-ledd-3-punkt-5"><article class="legalP" id="paragraf-13-ledd-3-punkt-5-ledd-1">opptreden fra en doktorgradsstudent som bryter med tillit som må foreligge mellom høgskolen og doktorgradsstudent under gjennomføringen, herunder straffbare forhold knyttet til gjennomføringen av doktorgradsutdanningen.</article></article></li></ul></article><article class="legalP" id="paragraf-13-ledd-4">Vedtak om tvungen avslutning fattes av dekanen etter innstilling fra doktorgradsutvalget. Dersom doktorgradsstudenten er tilsatt, kan avtalen kun avsluttes dersom vilkårene i tjenestemannsloven er oppfylt.</article></article><article class="legalArticle" data-lovdata-URL="LTI/forskrift/2008-11-27-1664/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bedømmelse</span></h2><article class="legalP" id="paragraf-14-ledd-1">Doktorgraden tildeles på grunnlag av:<ul class="defaultList"><li data-li-identifier="-" data-name="-"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">godkjent vitenskapelig avhandling og et tilfredsstillende forsvar i en offentlig disputas</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">godkjent gjennomføring av opplæringsprogrammet, eventuelt annen godkjent faglig skolering eller kompetanse med tilsvarende krav</article></article></li><li data-li-identifier="-" data-name="-"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">godkjent prøveforelesning over oppgitt emne.</article></article></li></ul></article></article><article class="legalArticle" data-lovdata-URL="LTI/forskrift/2008-11-27-1664/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Innlevering</span></h2><article class="legalP" id="paragraf-15-ledd-1">Søknad om å få avhandlingen bedømt rettes til doktorgradsutvalget. Med søknaden skal følge det nødvendige antall eksemplarer av avhandlingen ansvarlig dekan bestemmer. Sammen med søknaden skal det foreligge dokumentasjon på at opplæringsprogrammet er fullført og godkjent. Dersom avhandlingen godkjennes til disputas, leveres ytterligere det antall eksemplarer som kreves i henhold til utfyllende bestemmelser. Avhandlingen leveres i standardisert format og i den form (papirbasert, elektronisk) som gis i utfyllende bestemmelser. Sammen med avhandlingen leveres et kortfattet sammendrag som kan tjene som pressemelding.</article><article class="legalP" id="paragraf-15-ledd-2">Et arbeid eller deler av arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article></article><article class="legalArticle" data-lovdata-URL="LTI/forskrift/2008-11-27-1664/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-16-ledd-1">Til å bedømme avhandlingen oppnevner dekan, etter forslag fra det aktuelle doktorgradsutvalget, en sakkyndig bedømmelseskomité på minst tre medlemmer. Forslaget skal begrunnes og bør vise til hvordan komiteen samlet sett dekker avhandlingens fagfelt. Dekan utpeker komiteens leder. Oppnevnt veileder kan ikke være medlem av bedømmelseskomiteen. Komiteen skal settes sammen slik at<ul class="defaultList"><li data-li-identifier="-" data-name="-"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">begge kjønn, såfremt mulig, er representert</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">minst ett av medlemmene er uten tilknytning til høgskolen</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">minst ett av medlemmene, såfremt mulig, er tilsatt ved utenlandsk lærested</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-4"><article class="legalP" id="paragraf-16-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article></article><article class="legalArticle" data-lovdata-URL="LTI/forskrift/2008-11-27-1664/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Komiteens arbeid</span></h2> <article class="defaultP" margin-top="true"><i>Tilbaketrekning og bearbeiding</i></article><article class="legalP" id="paragraf-17-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradsstudenten kan likevel rette formelle feil i avhandlingen etter innlevering. Det må i tilfelle innleveres en oversikt over rettingene senest en måned før disputasen.</article><article class="legalP" id="paragraf-17-ledd-2">Uten hensyn til det foregående kan doktorgradsutvalget tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lengre enn 6 måneder. Hvis avhandlingen ikke godkjennes, kan ny innlevering først finne sted etter 6 måneder.</article> <article class="defaultP" margin-top="true"><i>Opplysningsplikt</i></article><article class="legalP" id="paragraf-17-ledd-3">Veileder kan innkalles til møter i bedømmelseskomiteen for å gjøre rede for veiledningen og arbeidet med avhandlingen. Komiteen kan kreve doktorgradsstudentens grunnlagsmateriale og utfyllende eller oppklarende tilleggsinformasjon fremlagt.</article> <article class="defaultP" margin-top="true"><i>Innstilling</i></article><article class="legalP" id="paragraf-17-ledd-4">Komiteen avgir begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes.</article><article class="legalP" id="paragraf-17-ledd-5">Bedømmelseskomiteens innstilling med eventuelle dissenser og individuelle uttalelser stiles til doktorgradsutvalget og skal så snart som mulig forelegges doktorgradsstudenten, som gis frist på 14 dager til å fremme skriftlige merknader til innstillingen. Hvis doktorgradsstudenten ikke ønsker å fremme skriftlige merknader, underrettes komiteen snarest om dette.</article><article class="legalP" id="paragraf-17-ledd-6">Dersom studentens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før doktorgradsutvalget fatter realitetsvedtak i saken.</article> <article class="defaultP" margin-top="true"><i>Frister</i></article><article class="legalP" id="paragraf-17-ledd-7">Komiteens innstilling skal foreligge innen tre måneder etter at komiteen har mottatt avhandlingen, med mindre dekan har bestemt noe annet. Tillater komiteen omarbeiding av avhandlingen, løper ny frist fra den datoen avhandlingen leveres på nytt.</article></article><article class="legalArticle" data-lovdata-URL="LTI/forskrift/2008-11-27-1664/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Komiteens innstilling og behandling av innstilling</span></h2> <article class="defaultP" margin-top="true"><i>Behandling av enstemmig innstilling</i></article><article class="legalP" id="paragraf-18-ledd-1">En enstemmig komitéinnstilling skal tas til følge, såfremt et flertall i doktorgradsutvalget stemmer for dette. Dersom et flertall finner at det – til tross for en enstemmig komitéinnstilling – foreligger begrunnet tvil om en avhandling bør godkjennes, skal doktorgradsutvalget søke nærmere avklaring fra bedømmelseskomiteen eller oppnevne to nye sakkyndige, som avgir individuelle uttalelser om avhandlingen. Doktorgradsstudentens merknader vedlegges. Etter dette fatter dekan etter råd fra doktorgradsutvalget vedtak i saken på grunnlag av innstillingen, studentens merknader og de innhentede uttalelsene.</article> <article class="defaultP" margin-top="true"><i>Behandling av delt innstilling</i></article><article class="legalP" id="paragraf-18-ledd-2">Dersom det foreligger dissens i komiteen, kan doktorgradsutvalget uten ytterligere bedømmelse fatte vedtak i saken. Doktorgradsutvalget kan i slike tilfeller også søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser. Doktorgradstudentens merknader vedlegges. Etter dette fatter dekan etter råd fra doktorgradsutvalget vedtak i saken på grunnlag av innstillingen, studentens merknader og de innhentede uttalelser.</article></article><article class="legalArticle" data-lovdata-URL="LTI/forskrift/2008-11-27-1664/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Prøveforelesning</span></h2><article class="legalP" id="paragraf-19-ledd-1">Prøveforelesningen skal være over oppgitt emne. Emne for prøveforelesning over oppgitt emne fastsettes av bedømmelseskomiteen og kunngjøres for studenten 10 virkedager før forelesningen.</article><article class="legalP" id="paragraf-19-ledd-2">Prøveforelesningen skal holdes etter at avhandlingen er innlevert, men før disputasen, og skal godkjennes av bedømmelseskomiteen.</article></article><article class="legalArticle" data-lovdata-URL="LTI/forskrift/2008-11-27-1664/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Forsvar av avhandlingen</span></h2><article class="legalP" id="paragraf-20-ledd-1">Når prøveforelesningen er avholdt og godkjent, skal doktorgradsstudenten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="paragraf-20-ledd-2">Disputasen skjer på avhandlingsspråket eller norsk med mindre doktorgradsutvalget godkjenner noe annet.</article><article class="legalP" id="paragraf-20-ledd-3">Det skal normalt være to opponenter. De to opponentene skal være medlemmer av bedømmelseskomiteen og utpekes av doktorgradsutvalget. I tilfelle forfall på kort varsel kan dekan fatte vedtak om ny opponent.</article><article class="legalP" id="paragraf-20-ledd-4">Disputasen ledes av leder av doktorgradsutvalget eller den dekanen bemyndiger. Den som leder disputasen, gjør kort rede for innleveringen og bedømmelsen av avhandlingen og for prøveforelesningen. Deretter gjør doktorgradsstudenten rede for hensikten med og resultatet av den vitenskapelige undersøkelsen. Førsteopponent innleder diskusjonen, og annen opponent avslutter disputasen. Den som leder disputasen kan likevel fastsette en annen rekkefølge og oppgavefordeling mellom doktorgradsstudenten og førsteopponenten. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter. Etter disputasen sender bedømmelseskomiteen innberetning til doktorgradsutvalget, der den gjør rede for hvordan den har vurdert forsvaret av avhandlingen. Innberetningen skal konkludere med om disputasen er godkjent/ikke godkjent.</article><article class="legalP" id="paragraf-20-ledd-5">Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom kan tildeles.</article></article><article class="legalArticle" data-lovdata-URL="LTI/forskrift/2008-11-27-1664/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Kreering og diplom/vitnemål</span></h2><article class="legalP" id="paragraf-21-ledd-1">På grunnlag av innberetning fra bedømmelseskomiteen og dekanen om at opplæringsdelen, avhandlingen, prøveforelesning og disputas er godkjent, kreeres doktoranden til Philosophiae Doktor av styret ved Høgskolen i Telemark.</article><article class="legalP" id="paragraf-21-ledd-2">Diplom og vitnemål utferdiges av høgskolen. På diplomet skal tittelen på avhandlingen føres opp sammen med opplysninger om det faglige opplæringsprogram doktoranden har deltatt i.</article></article><article class="legalArticle" data-lovdata-URL="LTI/forskrift/2008-11-27-1664/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Klage</span></h2> <article class="defaultP" margin-top="true"><i>Klage på opptak/søknadsbehandling</i></article><article class="legalP" id="paragraf-22-ledd-1">Avslag på søknad om opptak etter § 5 kan påklages etter reglene i forvaltingslovens § 28 flg. Grunngitt klage sendes til ansvarlig dekan. Blir avslaget opprettholdt, sendes klagen til høgskolens sentrale klagenemnd til avgjørelse.</article> <article class="defaultP" margin-top="true"><i>Klage på godkjenning av opplæringsprogrammet</i></article><article class="legalP" id="paragraf-22-ledd-2">Ved klage på avslag på godkjenning av kurs eller andre deler av opplæringsprogrammet, jf. § 7 gjelder § 22 1. ledd tilsvarende. Ved klage over sensur ved særskilt eksamen eller prøve gjelder likevel lov om universiteter og høyskoler § 5-2 og § 5-3.</article> <article class="defaultP" margin-top="true"><i>Klage over avslag på søknad om bedømmelse eller nekting av godkjenning av avhandling, prøveforelesning eller forsvar</i></article><article class="legalP" id="paragraf-22-ledd-3">Nekting av godkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes doktorgradsutvalget. Hvis vedtaket er truffet av doktorgradsutvalget, kan doktorgradsutvalget oppheve eller endre vedtaket hvis det finner klagen begrunnet. I motsatt fall sendes klagen til høgskolens klagenemnd til avgjørelse. Klageinstansen kan prøve alle sider ved det påklagede vedtak. Dersom underinstansen eller klageinstansen finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2008-11-27-1664/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Utfyllende bestemmelser</span></h2><article class="legalP" id="paragraf-23-ledd-1">Styret fastsetter utfyllende bestemmelser til denne forskriften etter forslag fra dekan.</article></article><article class="legalArticle" data-lovdata-URL="LTI/forskrift/2008-11-27-1664/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttreden</span></h2><article class="legalP" id="paragraf-24-ledd-1">Forskriften trer i kraft straks.</article></article></main></body></html>