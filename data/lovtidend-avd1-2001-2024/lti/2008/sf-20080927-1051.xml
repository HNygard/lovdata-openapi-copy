<!DOCTYPE html><html lang="no"><head><title>Forskrift om særskilte beskyttelsestiltak ved import av sammensatte produkter som inneholder melk fra Kina</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-09-27-1051</dd><dt class="dokid">DokumentID</dt><dd class="dokid">LTI/forskrift/2008-09-27-1051</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 10 s 1511</dd><dt class="dateInForce">I kraft fra</dt><dd class="dateInForce">2008-09-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§23</li><li>lov/2003-12-19-124/§16</li></ul></dd><dt class="dateOfPublication">Kunngjort</dt><dd class="dateOfPublication">2008-09-30 14:10</dd><dt class="journalNumber">Journalnummer</dt><dd class="journalNumber">2008-0829</dd><dt class="titleShort">Korttittel</dt><dd class="titleShort">Forskrift om import av melkeprodukter fra Kina</dd><dt class="title">Tittel</dt><dd class="title">Forskrift om særskilte beskyttelsestiltak ved import av sammensatte produkter som inneholder melk fra Kina</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 27. september 2008 med hjemmel i lov 19. desember 2003 nr. 124 om matproduksjon og mattrygghet mv. (matloven) § 23 første ledd, jf. § 16.</dd><dt class="refid">RefID</dt><dd class="refid">forskrift/2008-09-27-1051</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilte beskyttelsestiltak ved import av sammensatte produkter som inneholder melk fra Kina<ul class="tocSubUl"><li>§ 1. Virkeområde</li><li>§ 2. Importforbud</li><li>§ 3. Importkontroll, prøvetaking og analyse</li><li>§ 4. Kostnader</li><li>§ 5. Tilsyn</li><li>§ 6. Straff</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-09-27-1051" id="dokument"><h1>Forskrift om særskilte beskyttelsestiltak ved import av sammensatte produkter som inneholder melk fra Kina</h1><article class="legalArticle" data-lovdata-URL="LTI/forskrift/2008-09-27-1051/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften får anvendelse på import av sammensatte produkter med opprinnelse i eller sendt fra Kina.</article></article><article class="legalArticle" data-lovdata-URL="LTI/forskrift/2008-09-27-1051/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Importforbud</span></h2><article class="legalP" id="paragraf-2-ledd-1">Det er forbudt å importere sammensatte produkter fra Kina som inneholder melk eller melkeprodukter og som er bestemt til spedbarn og småbarn til bruk ved spesielle ernæringsmessige behov, som definert i forskrift 13. august 2008 nr. 936 om morsmelkerstatning og tilskuddsblandinger og forskrift 18. oktober 2002 nr. 1185 om bearbeidet kornbasert barnemat og annen barnemat til spedbarn og småbarn.</article></article><article class="legalArticle" data-lovdata-URL="LTI/forskrift/2008-09-27-1051/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Importkontroll, prøvetaking og analyse</span></h2><article class="legalP" id="paragraf-3-ledd-1">Sammensatte produkter fra Kina som inneholder mer enn 15&#xa0;% melkeprodukter, eller sammensatte produkter der prosentandelen melk ikke kan fastslås, skal føres inn i landet og fremstilles for importkontroll ved Mattilsynets distriktskontor for Oslo.</article><article class="legalP" id="paragraf-3-ledd-2">Mattilsynet gjennomfører dokumentkontroll og tar prøver og analyserer hver forsendelse av produkter omhandlet i første ledd. Forsendelsene skal ikke frigis til fri omsetning før analyseresultatene godtgjør at nivået av melamin ikke overskrider 2,5 mg/kg.</article><article class="legalP" id="paragraf-3-ledd-3">Alle produkter som overskrider nivået av melamin på 2,5 mg/kg skal destrueres.</article></article><article class="legalArticle" data-lovdata-URL="LTI/forskrift/2008-09-27-1051/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kostnader</span></h2><article class="legalP" id="paragraf-4-ledd-1">Alle kostnader knyttet til dokumentkontroll, prøveuttak, analyser og andre tiltak for å gjennomføre § 3, skal dekkes av importør eller dennes representant.</article><article class="legalP" id="paragraf-4-ledd-2">Mattilsynets distriktskontor for Oslo skal fastsette gebyr til dekning av faktisk ressursbruk ved importkontroll, samt Mattilsynets kostnader ved prøvetaking og analyse. Faktisk ressursbruk skal gebyrlegges etter satsene i gebyrklasse a eller b, jf. forskrift 13. februar 2004 nr. 406 om betaling av gebyrer for særskilte ytelser fra Mattilsynet.</article></article><article class="legalArticle" data-lovdata-URL="LTI/forskrift/2008-09-27-1051/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" id="paragraf-5-ledd-1">Mattilsynet fører tilsyn med at bestemmelsene i forskriften og enkeltvedtak fastsatt med hjemmel i forskriften blir oppfylt, jf. matloven § 23. Mattilsynet kan fastsette enkeltvedtak for å sikre at bestemmelsene i forskriften blir oppfylt.</article></article><article class="legalArticle" data-lovdata-URL="LTI/forskrift/2008-09-27-1051/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2008-09-27-1051/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskriften trer i kraft straks.</article></article></main></body></html>