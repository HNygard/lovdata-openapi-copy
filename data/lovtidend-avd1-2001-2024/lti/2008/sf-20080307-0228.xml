<!DOCTYPE html><html lang="no"><head><title>Forskrift om sikkerhetsmekanisme ved import av landbruksvarer fra utviklingsland omfattet av ordningen for generelle tollpreferanser (Generalized System of Preferences for goods imported from developing countries – GSP)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-03-07-228</dd><dt class="dokid">DokumentID</dt><dd class="dokid">LTI/forskrift/2008-03-07-228</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 3 s 498</dd><dt class="dateInForce">I kraft fra</dt><dd class="dateInForce">2008-03-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§2</li></ul></dd><dt class="dateOfPublication">Kunngjort</dt><dd class="dateOfPublication">2008-03-11 15:35</dd><dt class="journalNumber">Journalnummer</dt><dd class="journalNumber">2008-0216</dd><dt class="titleShort">Korttittel</dt><dd class="titleShort">Forskrift om GSP ved import fra u-land</dd><dt class="title">Tittel</dt><dd class="title">Forskrift om sikkerhetsmekanisme ved import av landbruksvarer fra utviklingsland omfattet av ordningen for generelle tollpreferanser (Generalized System of Preferences for goods imported from developing countries – GSP)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 7. mars 2008 med hjemmel i tolltariffens innledende bestemmelser § 2 nr. 3. Fremmet av Landbruks- og matdepartementet.</dd><dt class="refid">RefID</dt><dd class="refid">forskrift/2008-03-07-228</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsmekanisme ved import av landbruksvarer fra utviklingsland omfattet av ordningen for generelle tollpreferanser (Generalized System of Preferences for goods imported from developing countries – GSP)<ul class="tocSubUl"><li>§ 1. Formål</li><li>§ 2. Utløsning av sikkerhetsmekanismen</li><li>§ 3. GSP-innførselstillatelse for korn, mel og kraftfôr fra land omfattet av nulltollordningen</li><li>§ 4. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-03-07-228" id="dokument"><h1>Forskrift om sikkerhetsmekanisme ved import av landbruksvarer fra utviklingsland omfattet av ordningen for generelle tollpreferanser (Generalized System of Preferences for goods imported from developing countries – GSP)</h1><article class="legalArticle" data-lovdata-URL="LTI/forskrift/2008-03-07-228/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å unngå innenlandske markedsforstyrrelser forårsaket av preferansetollbehandling ved import av landbruksvarer fra utviklingsland omfattet av den norske ordningen for generelle tollpreferanser (GSP-ordningen), samtidig som ordningens målsetting om å legge til rette for økt import fra utviklingslandene, ivaretas.</article></article><article class="legalArticle" data-lovdata-URL="LTI/forskrift/2008-03-07-228/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Utløsning av sikkerhetsmekanismen</span></h2><article class="numberedLegalP" data-numerator="1" id="paragraf-2-nummer-1">(1) Hvor importen av en landbruksvare som er gitt GSP-preferansetoll, medfører vesentlig markedsforstyrrelse eller fare for vesentlig markedsforstyrrelse, kan Kongen ved forskrift iverksette de tiltak som er nødvendig for å fjerne denne markedsforstyrrelsen, herunder helt eller delvis oppheve preferansetollbehandlingen for den angjeldende varen med umiddelbar virkning.</article><article class="numberedLegalP" data-numerator="2" id="paragraf-2-nummer-2">(2) Denne paragrafen gjelder landbruksvarer angitt i pkt. 1 under vedlegg 1 til landbruksavtalen i WTO.</article><article class="numberedLegalP" data-numerator="3" id="paragraf-2-nummer-3">(3) Tiltakets varighet skal begrenses til det som er nødvendig for å fjerne markedsforstyrrelsen, dog ikke utover en periode på ett år.</article><article class="numberedLegalP" data-numerator="4" id="paragraf-2-nummer-4">(4) Tiltaket skal anvendes likt overfor alle utviklingsland omfattet av GSP-ordningen. Land som er omfattet av nulltollordningen innenfor GSP-ordningen<sup class="footnotereference" data-footnotereferencevalue="1" data-unique-footnote-counter="1">1</sup> kan unntas fra tiltaket.</article><article class="numberedLegalP" data-numerator="5" id="paragraf-2-nummer-5">(5) En forsendelse, som kan dokumenteres å være underveis i henhold til kontrakt inngått før tiltaket ble kunngjort, skal unntas fra tiltaket.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. landliste fastsatt av Utenriksdepartementet.</article></footer></article><article class="legalArticle" data-lovdata-URL="LTI/forskrift/2008-03-07-228/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">GSP-innførselstillatelse for korn, mel og kraftfôr fra land omfattet av nulltollordningen</span></h2><article class="numberedLegalP" data-numerator="1" id="paragraf-3-nummer-1">(1) Tollfritak ved innførsel av korn, mel og kraftfôr fra land omfattet av nulltollordningen innenfor GSP-ordningen<sup class="footnotereference" data-footnotereferencevalue="1" data-unique-footnote-counter="1">1</sup> gis til importør som kan fremlegge gyldig GSP-innførselstillatelse på innførselstidspunktet.</article><article class="numberedLegalP" data-numerator="2" id="paragraf-3-nummer-2">(2) Med korn, mel og kraftfôr forstås de varer som omfattes av vedlegget til denne forskriften. Statens landbruksforvaltning gis fullmakt til å oppdatere vedlegget for å oppnå samsvar med tolltariffen.</article><article class="numberedLegalP" data-numerator="3" id="paragraf-3-nummer-3">(3) Med forbehold for § 2 utsteder Statens landbruksforvaltning GSP-innførselstillatelse til enhver som sannsynliggjør at de har til hensikt å innføre varer omfattet av denne paragraf. Fra det tidspunkt begrunnet forslag om bruk av sikkerhetsmekanismen er sendt fra Statens landbruksforvaltning, kan utstedelsen av GSP-innførselstillatelser likevel utsettes inntil Kongen har tatt stilling til om tiltak for å fjerne markedsforstyrrelsen skal iverksettes.</article><article class="numberedLegalP" data-numerator="4" id="paragraf-3-nummer-4">(4) GSP-innførselstillatelse gis for det kvantum som er angitt i søknaden innenfor følgende gyldighetsperioder:<p class="leddfortsettelse">1. august – 7. november,</p><p class="leddfortsettelse">8. november – 24. april, eller</p><p class="leddfortsettelse">25. april – 31. juli.</p></article><article class="numberedLegalP" data-numerator="5" id="paragraf-3-nummer-5">(5) GSP-innførselstillatelser kan ikke overdras.</article><article class="numberedLegalP" data-numerator="6" id="paragraf-3-nummer-6">(6) Statens landbruksforvaltning kan fastsette krav til søknader om GSP-innførselstillatelser etter denne paragrafen.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. landliste fastsatt av Utenriksdepartementet.</article></footer></article><article class="legalArticle" data-lovdata-URL="LTI/forskrift/2008-03-07-228/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Denne forskriften trer i kraft straks.</article></article></main></body></html>