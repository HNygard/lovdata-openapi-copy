<!DOCTYPE html><html lang="no"><head><title>Forskrift om endring i forskrift om offentlige anskaffelser</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-05-08-446</dd><dt class="dokid">DokumentID</dt><dd class="dokid">LTI/forskrift/2008-05-08-446</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 5 s 928</dd><dt class="dateInForce">I kraft fra</dt><dd class="dateInForce">2008-05-08</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-04-07-402</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2006-04-07-402/§2-2</li><li>lov/1999-07-16-69/§11</li></ul></dd><dt class="dateOfPublication">Kunngjort</dt><dd class="dateOfPublication">2008-05-14 13:30</dd><dt class="journalNumber">Journalnummer</dt><dd class="journalNumber">2008-0403</dd><dt class="titleShort">Korttittel</dt><dd class="titleShort">Endr. i forskrift om offentlige anskaffelser</dd><dt class="title">Tittel</dt><dd class="title">Forskrift om endring i forskrift om offentlige anskaffelser</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fornyings- og administrasjonsdepartementet 8. mai 2008 med hjemmel i forskrift 7. april 2006 nr. 402 om offentlige anskaffelser § 2-2 fjerde ledd, jf. lov 16. juli 1999 nr. 69 om offentlige anskaffelser § 11.</dd><dt class="refid">RefID</dt><dd class="refid">forskrift/2008-05-08-446</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om offentlige anskaffelser<ul class="tocSubUl"><li>I<ul class="tocSubUl"><li>§ 23-1. Plan- og designkonkurranse</li><li>§ 24-1. Særlige regler om bygge- og anleggskonsesjon</li><li>§ 25-1. Særskilt behandlingsmåte ved bygge- og anleggskontrakter for sosiale formål</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-05-08-446" id="dokument"><h1>Forskrift om endring i forskrift om offentlige anskaffelser</h1><section class="section" data-name="kapI" id="kapittel-1" data-lovdata-URL="LTI/forskrift/2008-05-08-446/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. april 2006 nr. 402 om offentlige anskaffelser gjøres følgende endringer:</article> <article class="defaultP" margin-top="true">§ 23-1 skal lyde:</article><article class="futureLegalArticle" data-name="§23-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 23-1</span>. <span class="legalArticleTitle">Plan- og designkonkurranse</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Denne paragraf får anvendelse på plan- og designkonkurranse som definert i § 4-2 (prosedyrer) bokstav g.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Plan- og designkonkurransen skal kunngjøres i samsvar med § 18-1 (fremgangsmåten ved kunngjøringer) når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">den gjelder tildeling av kontrakter om offentlige tjenestekjøp der den anslåtte samlede verdi overstiger 1,65 millioner kroner eksl. mva. eller 1,05 millioner kroner eksl. mva. for statlige myndigheter, jf. § 2-2 (terskelverdier), eller dersom</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1">den anslåtte samlede verdien av konkurransepremiene og utbetalingene til deltakerne overstiger 1,65 millioner kroner eksl. mva. eller 1,05 millioner kroner eksl. mva. for statlige myndigheter.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Plan- og designkonkurransen skal kunngjøres i samsvar med § 9-1 (kunngjøring av konkurranse) når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-1-nummer-3-punkt-1"><article class="legalP" id="kapittel-1-foreslåttparagraf-1-nummer-3-punkt-1-ledd-1">tildeling av kontrakter om offentlige tjenestekjøp med en anslått verdi på 500.000 kroner eksl. mva. eller mer, eller når</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-1-nummer-3-punkt-2"><article class="legalP" id="kapittel-1-foreslåttparagraf-1-nummer-3-punkt-2-ledd-1">den anslåtte samlede verdien av konkurransepremiene og utbetalingene til deltakerne overstiger 500.000 kroner eksl. mva.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Reglene for gjennomføring av plan- og designkonkurranse skal fastsettes i samsvar med kravene i denne bestemmelsen og utleveres til de som er interessert i å delta i konkurransen.</article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) Adgangen til å delta i plan- og designkonkurranser kan ikke begrenses til én EØS-stats territorium eller en del av dette.</article><article class="numberedLegalP" data-numerator="6" id="kapittel-1-foreslåttparagraf-1-nummer-6">(6) Oppdragsgiver kan ikke begrense adgangen til å delta i konkurransen til bare fysiske eller bare juridiske personer.</article><article class="numberedLegalP" data-numerator="7" id="kapittel-1-foreslåttparagraf-1-nummer-7">(7) Ved plan- og designkonkurranser med et begrenset antall leverandører skal oppdragsgiver fastsette klare og ikke-diskriminerende utvelgelseskriterier. Under enhver omstendighet skal antallet leverandører som inviteres til å delta, være stort nok til å sikre reell konkurranse.</article><article class="numberedLegalP" data-numerator="8" id="kapittel-1-foreslåttparagraf-1-nummer-8">(8) Juryen skal utelukkende bestå av fysiske personer som er uavhengige av konkurransedeltakerne. Dersom en særskilt yrkesmessig kvalifikasjon kreves for å delta i designkonkurransen, skal minst en tredel av juryen være i besittelse av samme eller tilsvarende kvalifikasjon.</article><article class="numberedLegalP" data-numerator="9" id="kapittel-1-foreslåttparagraf-1-nummer-9">(9) Juryen skal være uavhengig i sine beslutninger og uttalelser. Grunnlaget for juryens beslutninger og uttalelser skal være planer og design som den anonymt har fått til vurdering. Kun de kriterier som ble oppgitt i kunngjøringen, er relevante. Anonymiteten skal bevares inntil juryens uttalelse eller avgjørelse foreligger. Deltagerne kan anmodes om å besvare spørsmål som juryen har nedtegnet i protokollen for å klargjøre enkelte aspekter ved prosjektene. Protokollen skal inneholde en fullstendig oversikt over dialogen mellom juryens medlemmer og deltagerne.</article><article class="numberedLegalP" data-numerator="10" id="kapittel-1-foreslåttparagraf-1-nummer-10">(10) Juryens vurderinger, konklusjoner og anbefalinger, inkludert en rangering av prosjektene, skal nedtegnes i en protokoll som underskrives av juryens medlemmer. Protokollen skal sendes deltakerne i plan- og designkonkurransen etter at vinner av konkurransen er kåret eller, ved plan- og designkonkurranse arrangert som et ledd i en anskaffelsesprosedyre for tildeling av tjenestekontrakter, senest etter at oppdragsgiver har besluttet hvem som skal tildeles kontrakt.</article><article class="numberedLegalP" data-numerator="11" id="kapittel-1-foreslåttparagraf-1-nummer-11">(11) Dersom verdien av kontraktene overstiger terskelverdiene i § 2-2 (terskelverdier), skal resultatet av konkurransen kunngjøres i tråd med bestemmelsene fastsatt i § 18-4 (kunngjøring av konkurranseresultater).</article></article> <article class="defaultP" margin-top="true">§ 24-1 skal lyde:</article><article class="futureLegalArticle" data-name="§24-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 24-1</span>. <span class="legalArticleTitle">Særlige regler om bygge- og anleggskonsesjon</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Når oppdragsgiver skal tildele en bygge- og anleggskonsesjon, jf. § 4-1 (generelle definisjoner) bokstav f, skal dette gjøres kjent i en kunngjøring etter § 18-1 (fremgangsmåten ved kunngjøringer), dersom kontrakten har en anslått verdi på minst 41 millioner kroner. Beregningen av konsesjonskontraktens verdi skjer etter § 2-3 (beregning av anskaffelsens anslåtte verdi). Kontrakter med anslått verdi på minst 500.000 kroner skal kunngjøres etter § 9-1 (kunngjøring av konkurranse).</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Dersom konsesjonsinnehaver som ikke er oppdragsgiver i henhold til § 1-2 (hvem som er omfattet av forskriften), overdrar kontrakter til tredjemann, skal dette kunngjøres, forutsatt at kontrakten har en verdi på minst 41 millioner kroner. For øvrig får § 18-1 (fremgangsmåten ved kunngjøringer) nr. 2 til 6 tilsvarende anvendelse. Kravene til kunngjøring kommer ikke til anvendelse når kontrakten oppfyller vilkårene i § 14-4 (konkurranse med forhandling uten kunngjøring). Konsesjonsinnehaverens plikter etter denne bestemmelse skal inntas i bygge- og anleggskonsesjonen.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Denne forskriften får ikke anvendelse for tilleggsarbeider til et planlagt bygge- og anleggskonsesjonsarbeid, dersom uforutsette omstendigheter har gjort arbeidet nødvendig og forutsatt at oppdraget tildeles konsesjonshaver som utfører bygge- og anleggsarbeidet når:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-3-punkt-1"><article class="legalP" id="kapittel-1-foreslåttparagraf-2-nummer-3-punkt-1-ledd-1">de supplerende tjenesteytelser eller arbeider ikke kan atskilles teknisk eller økonomisk fra den opprinnelige kontrakt uten store ulemper for oppdragsgiveren, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-3-punkt-2"><article class="legalP" id="kapittel-1-foreslåttparagraf-2-nummer-3-punkt-2-ledd-1">disse tjenester eller arbeider kan atskilles fra utøvelsen av den opprinnelige kontrakt, men er strengt nødvendig for dennes fullstendige gjennomføring, og</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-3-punkt-3"><article class="legalP" id="kapittel-1-foreslåttparagraf-2-nummer-3-punkt-3-ledd-1">den samlede verdi av kontrakter som inngås som tilleggsarbeider ikke overstiger 50 prosent av verdien av det opprinnelige bygge- og anleggsarbeidet som er gjenstand for konsesjonen.</article></article></li></ul></article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Oppdragsgiver kan:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-4-punkt-1"><article class="legalP" id="kapittel-1-foreslåttparagraf-2-nummer-4-punkt-1-ledd-1">kreve at konsesjonsinnehaveren overdrar kontrakter som tilsvarer minst 30 prosent av totalverdien av konsesjonskontrakten, til tredjemann. Det kan gis adgang til å øke denne andelen. Nevnte minstekrav skal være angitt i konsesjonskontrakten, eller</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-4-punkt-2"><article class="legalP" id="kapittel-1-foreslåttparagraf-2-nummer-4-punkt-2-ledd-1">be om at det i tilbudet oppgis hvor stor del av kontraktens totalverdi som eventuelt vil bli overdratt til tredjemann.</article></article></li></ul></article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Når konsesjonsinnehaveren selv er oppdragsgiver i henhold til § 1-2 (hvem som er omfattet av forskriften), skal bestemmelsene i denne forskrift overholdes når det gjelder arbeider som skal utføres av tredjemann.</article><article class="numberedLegalP" data-numerator="6" id="kapittel-1-foreslåttparagraf-2-nummer-6">(6) Oppdragsgiver som ønsker å tildele bygge- og anleggskonsesjon, skal fastsette en frist for mottak av konsesjonssøknader på minst 45 dager fra den dag kunngjøringen ble sendt. Fristen skal forlenges forholdsmessig dersom:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-6-punkt-1"><article class="legalP" id="kapittel-1-foreslåttparagraf-2-nummer-6-punkt-1-ledd-1">konkurransegrunnlaget, tilleggsdokumenter eller tilleggsopplysninger er for omfattende til at de kan fremskaffes innen fristen,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-6-punkt-2"><article class="legalP" id="kapittel-1-foreslåttparagraf-2-nummer-6-punkt-2-ledd-1">det foretas rettelse, supplering eller endring av konkurransegrunnlaget som nevnt i § 8-2 eller § 17-2 (rettelse, supplering eller endring av konkurransegrunnlaget),</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-6-punkt-3"><article class="legalP" id="kapittel-1-foreslåttparagraf-2-nummer-6-punkt-3-ledd-1">søknad bare kan utarbeides etter en befaring, eller</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-nummer-6-punkt-4"><article class="legalP" id="kapittel-1-foreslåttparagraf-2-nummer-6-punkt-4-ledd-1">søknad bare kan utarbeides etter en gjennomgang på stedet av tilleggsdokumentene til konkurransegrunnlaget.</article></article></li></ul></article><article class="numberedLegalP" data-numerator="7" id="kapittel-1-foreslåttparagraf-2-nummer-7">(7) Når en bygge- og anleggskontrakt blir tildelt av en konsesjonsinnehaver som ikke er en offentlig oppdragsgiver, skal fristen for mottak av forespørsler om å delta fastsettes av konsesjonsinnehaveren til minst 30 dager fra den dag kunngjøringen ble sendt. Fristen for mottak av tilbud skal være minst 33 dager fra den dag kunngjøringen er sendt eller minst 40 dager fra den dagen invitasjon er sendt. Tilbudsfristen skal forlenges forholdsmessig dersom:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-7-punkt-1"><article class="legalP" id="kapittel-1-foreslåttparagraf-2-nummer-7-punkt-1-ledd-1">konkurransegrunnlaget, tilleggsdokumenter eller tilleggsopplysninger er for omfattende til at de kan fremskaffes innen fristen,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-7-punkt-2"><article class="legalP" id="kapittel-1-foreslåttparagraf-2-nummer-7-punkt-2-ledd-1">det foretas rettelse, supplering eller endring av konkurransegrunnlaget som nevnt i § 8-2 eller § 17-2 (rettelse, supplering eller endring av konkurransegrunnlaget),</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-7-punkt-3"><article class="legalP" id="kapittel-1-foreslåttparagraf-2-nummer-7-punkt-3-ledd-1">tilbud bare kan utarbeides etter en befaring, eller</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-nummer-7-punkt-4"><article class="legalP" id="kapittel-1-foreslåttparagraf-2-nummer-7-punkt-4-ledd-1">tilbud bare kan utarbeides etter en gjennomgang på stedet av tilleggsdokumentene til konkurransegrunnlaget.</article></article></li></ul><p class="leddfortsettelse">Tilbudsfristen kan forkortes med fem dager dersom det fra tidspunktet for kunngjøringen gis fri, direkte og full elektronisk adgang til konkurransegrunnlaget og ethvert supplerende dokument. Det skal angis i kunngjøringen på hvilken internettadresse denne dokumentasjonen er tilgjengelig.</p></article><article class="numberedLegalP" data-numerator="8" id="kapittel-1-foreslåttparagraf-2-nummer-8">(8) Foretak som har dannet en gruppe med det formål å oppnå en konsesjonskontrakt, eller foretak tilknyttet disse, anses ikke som tredjemann.</article><article class="numberedLegalP" data-numerator="9" id="kapittel-1-foreslåttparagraf-2-nummer-9">(9) Med «tilknyttet foretak» menes ethvert foretak som konsesjonsinnehaveren direkte eller indirekte kan utøve en avgjørende innflytelse over, eller som sammen med konsesjonsinnehaveren er under avgjørende innflytelse fra et annet foretak i kraft av eiendomsrett, kapitalinteresser eller reglene for virksomheten. Et foretak anses å ha avgjørende innflytelse når det i forhold til et annet foretak enten direkte eller indirekte:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-nummer-9-punkt-1"><article class="legalP" id="kapittel-1-foreslåttparagraf-2-nummer-9-punkt-1-ledd-1">eier majoriteten av foretakets tegnede kapital,</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-nummer-9-punkt-2"><article class="legalP" id="kapittel-1-foreslåttparagraf-2-nummer-9-punkt-2-ledd-1">kontrollerer flertallet av stemmene knyttet til andeler utstedt av foretaket, eller</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-nummer-9-punkt-3"><article class="legalP" id="kapittel-1-foreslåttparagraf-2-nummer-9-punkt-3-ledd-1">kan utnevne mer enn halvparten av medlemmene i foretakets administrasjons-, ledelses- eller kontrollorgan.</article></article></li></ul></article><article class="numberedLegalP" data-numerator="10" id="kapittel-1-foreslåttparagraf-2-nummer-10">(10) En fullstendig liste over tilknyttede foretak skal vedlegges søknaden om offentlig bygge- og anleggskonsesjon. Listen skal oppdateres etter enhver senere endring i forholdet mellom foretakene.</article></article> <article class="defaultP" margin-top="true">§ 25-1 skal lyde:</article><article class="futureLegalArticle" data-name="§25-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 25-1</span>. <span class="legalArticleTitle">Særskilt behandlingsmåte ved bygge- og anleggskontrakter for sosiale formål</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Dersom kontrakter om planlegging og oppføring av boliger for sosiale formål, på grunn av arbeidets betydning, kompleksitet og antatte varighet, krever samarbeid med representanter fra oppdragsgiver, sakkyndige og entreprenører, kan det vedtas en særskilt behandlingsmåte for å sikre valg av den entreprenør som er best egnet til å delta i et slikt samarbeid.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Ved kontrakter med en anslått verdi på minst 41 millioner kroner skal oppdragsgiver anvende reglene for kunngjøring og reglene om kvalitativ utvelgelse i forskriftens del III. Ved kontrakter med en anslått verdi på minst 500.000 kroner skal oppdragsgiver anvende reglene for kunngjøring og reglene om kvalitativ utvelgelse i forskriftens del II.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) I kunngjøringen skal oppdragsgiver gi en mest mulig nøyaktig beskrivelse av arbeidene som skal utføres, slik at interesserte entreprenører kan foreta en realistisk vurdering av prosjektet. I kunngjøringen skal oppdragsgiver, oppgi hvilke kvalifikasjonskrav leverandøren må oppfylle, jf. § 8-4 og § 17-4 (kvalifikasjonskrav).</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) For anskaffelser som overstiger terskelverdiene gjelder reglene i kapittel 16 (kommunikasjon), § 17-4 (kvalifikasjonskrav), § 17-8 (dokumentasjon av leverandørens finansielle og økonomiske stilling), § 17-9 (dokumentasjon av leverandørens tekniske kvalifikasjoner), § 17-12 (dokumentasjon av oppfyllelse av kvalitetssikringsstandarder), § 17-13 (standarder for miljøledelsessystem), kapittel 19 (frister), § 20-12 (avvisning på grunn av forhold ved leverandøren), § 20-16 (regler om begrunnelse) og § 21-4 (supplerende opplysninger om leverandørenes kvalifikasjoner) tilsvarende.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) For anskaffelser under terskelverdien gjelder reglene i kapittel 7 (kommunikasjon), § 8-4 (kvalifikasjonskrav), § 10-1 (frister), § 11-10 (avvisning på grunn av forhold ved leverandøren), § 11-14 (oppdragsgivers begrunnelsesplikt) og § 12-4 (supplerende opplysninger om leverandørenes kvalifikasjoner) tilsvarende.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-05-08-446/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft umiddelbart.</article></section></main></body></html>