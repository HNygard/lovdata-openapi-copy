<!DOCTYPE html><html lang="no"><head><title>Forskrift om endring i forskrift om kvoteordningen for melk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-19-1477</dd><dt class="dokid">DokumentID</dt><dd class="dokid">LTI/forskrift/2008-12-19-1477</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 14 s 2063</dd><dt class="dateInForce">I kraft fra</dt><dd class="dateInForce">2009-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-01-07-14</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§5a</li><li>lov/1936-07-10-6/§19</li><li>lov/1967-02-10/§27a</li><li>forskrift/1996-12-06-1125</li></ul></dd><dt class="dateOfPublication">Kunngjort</dt><dd class="dateOfPublication">2008-12-23 15:00</dd><dt class="journalNumber">Journalnummer</dt><dd class="journalNumber">2008-1203</dd><dt class="titleShort">Korttittel</dt><dd class="titleShort">Endr. i forskrift om melkekvoteordningen</dd><dt class="title">Tittel</dt><dd class="title">Forskrift om endring i forskrift om kvoteordningen for melk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. desember 2008 etter samråd med Norges Bondelag og Norsk Bonde- og Småbrukarlag med hjemmel i lov 10. juli 1936 nr. 6 til å fremja umsetnaden av jordbruksvaror § 5a og § 19, lov 10. februar 1967 om behandlingsmåten i forvaltningssaker (forvaltningsloven) § 27a og delegeringsvedtak 6. desember 1996 nr. 1125.</dd><dt class="refid">RefID</dt><dd class="refid">forskrift/2008-12-19-1477</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kvoteordningen for melk<ul class="tocSubUl"><li>I<ul class="tocSubUl"><li>§ 9. Vilkår for beregning av samdriftskvote</li><li>§ 10. Kvoteleie</li><li>§ 11. Beregning av samdriftskvote</li><li>§ 14. Geografiske begrensninger ved omsetning og leie av kvoter</li><li>§ 15. Salg av kvote</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-19-1477" id="dokument"><h1>Forskrift om endring i forskrift om kvoteordningen for melk</h1><section class="section" data-name="kapI" id="kapittel-1" data-lovdata-URL="LTI/forskrift/2008-12-19-1477/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. januar 2003 nr. 14 om kvoteordningen for melk gjøres følgende endringer:</article> <article class="defaultP" margin-top="true">§ 4 skal lyde:</article><article class="legalP" id="kapittel-1-ledd-2">Som melkeproduksjon uten eller ut over kvote regnes produksjon<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">som ikke foregår på den landbrukseiendommen som kvoten tilhører,</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">som foregår gjennom beitesamarbeid utover 6 måneder,</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">som ikke har karakter av normal helårsproduksjon,</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">fra foretak som ikke oppfyller vilkårene for å motta eget produksjonstilskudd, eller</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">fra dyr som foretaket ikke eier eller ikke leier på varig basis.</article></article></li></ul></article><article class="legalP" id="kapittel-1-ledd-3">Første ledd nr. 1 gjelder ikke der kvote er leid ut i samsvar med § 10 jf. § 5 eller inngår i samdriftens kvote, jf. § 11. Kvote leid i medhold av § 10 må produseres på leietakers landbrukseiendom.</article><article class="legalP" id="kapittel-1-ledd-4">Første ledd nr. 3 gjelder ikke geitmelkproduksjon.</article><article class="legalP" id="kapittel-1-ledd-5">Første ledd nr. 4 gjelder ikke dersom vilkårene i forskrift om produksjonstilskudd i jordbruket ikke er oppfylt fordi foretakets inntekter av produksjonen er så lav at foretaket ikke oppfyller kravene om en omsetning og uttak av avgiftspliktige varer og tjenester på minimum kr 20&#xa0;000.</article><article class="legalP" id="kapittel-1-ledd-6">Dersom det hører flere kvoter til samme landbrukseiendom, eller et foretak disponerer flere kvoter, kan bare én av kvotene benyttes. Melk produsert på fellesbeite/-seter fordeles på de enkelte landbrukseiendommene som om produksjonen fant sted i deltagernes egne fjøs.</article> <article class="defaultP" margin-top="true">§ 5 første ledd skal lyde:</article><article class="legalP" id="kapittel-1-ledd-7">Såfremt ikke annet følger av forskriften ellers, skal landbrukseiendommens kvote utgjøre kvote foregående kvoteår og tillagt leid kvote, multiplisert med forholdstallet 1,00 for kumelk og 1,01 for geitmelk, og deretter tillagt kvote kjøpt foregående kvoteår. Tillegget for kjøpt eller leid kvote kan likevel ikke føre til at landbrukseiendommens kvote overstiger 400&#xa0;000 liter kumelkkvote eller 200&#xa0;000 liter geitmelkkvote, med mindre eiendommens basiskvote 1983 eller senere tildelt basiskvote etter unntaksbestemmelsene i toprisordningen er over disse grensene. I slike tilfeller kan kjøpt og leid kvote tillegges i den grad denne basiskvoten ikke overstiges.</article> <article class="defaultP" margin-top="true">§ 8 tredje ledd oppheves.</article> <article class="defaultP" margin-top="true">§ 9, § 10 og § 11 skal lyde:</article><article class="futureLegalArticle" data-name="§9" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Vilkår for beregning av samdriftskvote</span></span><article class="legalP" id="kapittel-1-foreslåttparagraf-1-ledd-1">Statens landbruksforvaltning kan etter søknad gi tillatelse til å få beregnet egen kvote for felles melkeproduksjon på helårsbasis (samdrift). Følgende vilkår må være oppfylt for å få beregnet samdriftskvote etter § 11:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">Landbrukseiendommene som inngår i samdriften har kvote.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">Det må ha vært to års sammenhengende leveranse innenfor kvote, jf. § 4, fra landbrukseiendommene i løpet av de siste tre årene før søknad om samdriftskvote ble sendt Statens landbruksforvaltning.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">Landbrukseiendommene som inngår i samdriften må ha forskjellige eiere.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">Foretak som inngår i samdrift må helt eller delvis eies av eieren eller forpakteren av landbrukseiendommen som kvoten tilligger.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1">Avstanden mellom landbrukseiendommer som inngår i samdriften og samdriftens driftssenter skal ikke overstige 17 km målt langs vei.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1">Eier av landbrukseiendommen som inngår i samdriften kan verken være utleier, eller leietaker av kvote.</article></article></li></ul></article><article class="legalP" id="kapittel-1-foreslåttparagraf-1-ledd-2">For ektefeller/samboere som fram til 1. januar 2009 har fått beregnet felles kvote etter § 10 slik den lød fram til samme dato, beregnes det samdriftskvote etter § 11 selv om vilkårene i første ledd nr. 5 ikke er oppfylt.</article><article class="legalP" id="kapittel-1-foreslåttparagraf-1-ledd-3">Statens landbruksforvaltning kan godkjenne samdrifter for oppstart i vedtaksåret eller i påfølgende kalenderår. Dersom samdriften ikke igangsetter normal helårsproduksjon fra godkjent oppstartstidspunkt, faller tillatelsen bort.</article></article><article class="futureLegalArticle" data-name="§10" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Kvoteleie</span></span><article class="legalP" id="kapittel-1-foreslåttparagraf-2-ledd-1">Statens landbruksforvaltning kan etter søknad fra eier av landbrukseiendom, med samtykke fra forpakter, gi tillatelse til å leie ut hele eller deler av eiendommens kvote, beregnet etter § 5, til eiere av landbrukseiendommer med kvote. Følgende vilkår må være oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Det må ha vært to års sammenhengende leveranse innenfor kvote, jf. § 4, fra landbrukseiendommen som leier ut kvote i løpet av de siste tre årene før søknad om utleie ble sendt Statens landbruksforvaltning.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Utleier må minimum leie ut 10&#xa0;000 liter kumelkkvote, eller 2&#xa0;000 liter geitmelkkvote til hver leietaker.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Leieperioden må avtales for minimum fem kvoteår.</article></article></li></ul></article><article class="legalP" id="kapittel-1-foreslåttparagraf-2-ledd-2">Eier av landbrukseiendom kan ikke være utleier og leietaker samtidig.</article><article class="legalP" id="kapittel-1-foreslåttparagraf-2-ledd-3">For at leieforholdet skal få virkning fra påfølgende kvoteår må søknad om leie være sendt innen 1. august for geitmelkkvote og 15. januar for kumelkkvote. Ved leie av kvote med innmeldingsfrist 15. januar 2009 for kumelkkvote og 1. august 2009 for geitmelkkvote, kan kvote leies ut dersom det har vært to års sammenhengende leveranse innenfor kvote, jf. § 4, fra landbrukseiendommen i løpet av de tre siste årene før 16. mai 2008.</article></article><article class="futureLegalArticle" data-name="§11" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Beregning av samdriftskvote</span></span><article class="legalP" id="kapittel-1-foreslåttparagraf-3-ledd-1">Der vilkårene for beregning av kvote etter § 9 er oppfylt, skal kvoteberegningen skje ved at kvotene på de enkelte landbrukseiendommer slås sammen. Slik kvote kan likevel maksimalt settes til 750&#xa0;000 liter, med unntak for samdrifter som har fått fastsatt større kvote i medhold av tidligere regelverk for kvote- eller toprisordningen for melk. I slike tilfeller kan kvoten ikke overstige det høyeste fastsatte kvantum.</article><article class="legalP" id="kapittel-1-foreslåttparagraf-3-ledd-2">For samdrifter godkjent etter 1. juli 2004 kan samdriftskvote maksimalt utgjøre summen av 5 enkeltkvoter innenfor de begrensninger som går fram av første ledd.</article><article class="legalP" id="kapittel-1-foreslåttparagraf-3-ledd-3">Dersom forholdstallet etter § 5 første ledd er høyere enn 1,00, legges kjøpt kvote til i sin helhet såfremt samdriftens kvote i innmeldingsåret for kjøp tillagt kjøpt kvote ikke overstiger grensene i første ledd.</article></article> <article class="defaultP" margin-top="true">§ 14 og § 15 skal lyde:</article><article class="futureLegalArticle" data-name="§14" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Geografiske begrensninger ved omsetning og leie av kvoter</span></span><article class="legalP" id="kapittel-1-foreslåttparagraf-4-ledd-1">Kumelkkvoter omsettes og leies innenfor hvert fylke eller omsetningsregionen som består av fylkene Akershus og Oslo. Geitmelkkvoter omsettes og leies innenfor omsetningsregionene Nord-Norge (Finnmark, Troms og Nordland) og Sør-Norge.</article><article class="legalP" id="kapittel-1-foreslåttparagraf-4-ledd-2">Geitmelkkvoter kan kun kjøpes, leies og leies ut av eiere med landbrukseiendommer innenfor satsingsområdet for geitmelkproduksjon til industriell bearbeiding.</article></article><article class="futureLegalArticle" data-name="§15" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Salg av kvote</span></span><article class="legalP" id="kapittel-1-foreslåttparagraf-5-ledd-1">Eier av landbrukseiendom kan selge eiendommens kvote, med mindre<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">det er reist odelsløsningssak mot landbrukseiendommens eier,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">landbrukseiendommens eierforhold er uklare,</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">kvoten inngår i samdrift,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">det ikke har vært to års sammenhengende leveranse innenfor kvote, jf. § 4, fra landbrukseiendommen i løpet av de siste tre årene før innmelding av kvotesalget er sendt Statens landbruksforvaltning, jf. § 16 første ledd, eller</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-5-ledd-1-punkt-5"><article class="legalP" id="kapittel-1-foreslåttparagraf-5-ledd-1-punkt-5-ledd-1">landbrukseiendommen er i et leieforhold i medhold av § 10.</article></article></li></ul></article><article class="legalP" id="kapittel-1-foreslåttparagraf-5-ledd-2">Ved salg av kvote kan inntil 50&#xa0;% av kvote selges til eiere av landbrukseiendommer med kvote innenfor samme fylke eller omsetningsregion. Minimum 50&#xa0;% av kvoten skal selges til staten for kr 3,50 pr. liter.</article><article class="legalP" id="kapittel-1-foreslåttparagraf-5-ledd-3">Tildelt kvote, som nevnt i § 5 tredje ledd, nr. 1-6, kan ikke avhendes de første 10 år etter tildelingen.</article></article> <article class="defaultP" margin-top="true">§ 22 fjerde ledd skal lyde:</article><article class="legalP" id="kapittel-1-ledd-8">Kvote kjøpt etter denne paragrafen kan bare selges tilbake til staten, eller leies ut til økologisk melkeproduksjon.</article> <article class="defaultP" margin-top="true">§ 22a oppheves.</article> <article class="defaultP" margin-top="true">§ 25 skal lyde:</article><article class="legalP" id="kapittel-1-ledd-9">Vedtak fattet i medhold av denne forskriften kan påklages til Klagenemnda for kvoteordningen etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="kapittel-1-ledd-10">Landbruks- og matdepartementet oppnevner en klagenemnd for kvoteordningen for melk, som skal bestå av fire medlemmer. To av klagenemndas medlemmer oppnevnes etter forslag fra Norges Bondelag og Norsk Bonde- og Småbrukarlag.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-12-19-1477/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2009.</article></section></main></body></html>