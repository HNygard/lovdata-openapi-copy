<!DOCTYPE html><html lang="no"><head><title>Forskrift om gjennomføringen av fordeling av skatt mv. mellom skattekreditorene</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-18-1432</dd><dt class="dokid">DokumentID</dt><dd class="dokid">LTI/forskrift/2008-12-18-1432</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 14 s 2011</dd><dt class="dateInForce">I kraft fra</dt><dd class="dateInForce">2009-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-67/§8-1</li><li>lov/2005-06-17-67/§8-2</li><li>lov/2005-06-17-67/§8-3</li><li>forskrift/2007-12-21-1766/§8-1</li></ul></dd><dt class="dateOfPublication">Kunngjort</dt><dd class="dateOfPublication">2008-12-22 15:20</dd><dt class="journalNumber">Journalnummer</dt><dd class="journalNumber">2008-1174</dd><dt class="titleShort">Korttittel</dt><dd class="titleShort">Forskrift om fordeling mellom skattekreditorene</dd><dt class="title">Tittel</dt><dd class="title">Forskrift om gjennomføringen av fordeling av skatt mv. mellom skattekreditorene</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 18. desember 2008 med hjemmel i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 8-1 fjerde ledd, § 8-1 femte ledd, § 8-2 femte ledd og § 8-3 tredje ledd, jf. forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) § 8-1.</dd><dt class="refid">RefID</dt><dd class="refid">forskrift/2008-12-18-1432</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføringen av fordeling av skatt mv. mellom skattekreditorene<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Definisjoner</li><li>§ 2. Skattekreditorene</li></ul></li><li>Kapittel 2. Alminnelige bestemmelser om fordelingen av skatt og trygdeavgift<ul class="tocSubUl"><li>§ 3. Foreløpige og korrigerte fordelingstall for personlige skattytere</li><li>§ 4. Endelige fordelingstall for personlige skattytere</li><li>§ 5. Foreløpige og korrigerte fordelingstall for upersonlige skattytere</li><li>§ 6. Endelige fordelingstall for upersonlige skattytere</li><li>§ 7. Endring av fordelingstall</li><li>§ 8. Periodisk oppgjør med fordelinger</li><li>§ 9. Forskudd på periodisk oppgjør</li><li>§ 10. Fordeling av skatterestanser eldre enn 3 år</li><li>§ 11. Skattekontorets fordeling mv.</li></ul></li><li>Kapittel 3. Marginavsetning<ul class="tocSubUl"><li>§ 12. Tilbakeholding av margin på distriktets bankkonto for skatt</li><li>§ 13. Marginoppgjøret</li></ul></li><li>Kapittel 4. Andre bestemmelser om fordeling<ul class="tocSubUl"><li>§ 14. Fordeling av renter og innfordringsutgifter</li><li>§ 15. Innbetaling fra anonyme skattytere</li><li>§ 16. Herreløse skatte- og ansvarsbeløp</li></ul></li><li>Kapittel 5. Ikrafttredelse mv.<ul class="tocSubUl"><li>§ 17. Ikrafttredelse mv.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-18-1432" id="dokument"><h1>Forskrift om gjennomføringen av fordeling av skatt mv. mellom skattekreditorene</h1><section class="section" data-name="kap1" id="kapittel-1" data-lovdata-URL="LTI/forskrift/2008-12-18-1432/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2008-12-18-1432/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I denne forskrift betyr:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>Personlig skattyter:</i> Skattyter som nevnt i skattebetalingsloven § 4-1 første ledd bokstav b).</article></article></li><li data-li-identifier="2." data-name="2."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>Upersonlig skattyter:</i> Skattyter som nevnt i skattebetalingsloven § 4-1 første ledd bokstav a).</article></article></li><li data-li-identifier="3." data-name="3."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>Fordelingstall:</i> Fastsatt prosentvis fordeling av skatt og trygdeavgift i en kommune mellom skattekreditorene. Grunnlag for fastsettelsen er forventet utlignet skatt eller faktisk utlignet skatt i den enkelte kommune. Fordelingstall fastsettes hver for seg for henholdsvis personlige skattytere og upersonlige skattytere for det enkelte inntektsår.</article></article></li><li data-li-identifier="4." data-name="4."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>Skattekreditor:</i> Den som har krav på en andel av skatt og avgift som inngår i fellesinnkrevingen.</article></article></li></ul></article></article><article class="legalArticle" data-lovdata-URL="LTI/forskrift/2008-12-18-1432/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Skattekreditorene</span></h3><article class="numberedLegalP" data-numerator="1" id="kapittel-1-paragraf-2-nummer-1">1. Skatt fra personlige skattytere skal fordeles mellom kommunen, fylkeskommunen, staten og folketrygden.</article><article class="numberedLegalP" data-numerator="2" id="kapittel-1-paragraf-2-nummer-2">2. Skatt fra upersonlige skattytere skal fordeles mellom kommunen, fylkeskommunen, staten og det felleskommunale skattefondet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2008-12-18-1432/KAPITTEL_2"><h2>Kapittel 2. Alminnelige bestemmelser om fordelingen av skatt og trygdeavgift</h2><article class="legalArticle" data-lovdata-URL="LTI/forskrift/2008-12-18-1432/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Foreløpige og korrigerte fordelingstall for personlige skattytere</span></h3><article class="numberedLegalP" data-numerator="1" id="kapittel-2-paragraf-1-nummer-1">1. Innen utgangen av januar i inntektsåret fastsetter Skattedirektoratet foreløpige fordelingstall for inntektsåret på grunnlag av forhåndsberegning av skatter og avgifter for personlige skattytere i den enkelte kommune.</article><article class="numberedLegalP" data-numerator="2" id="kapittel-2-paragraf-1-nummer-2">2. I november året etter inntektsåret fastsetter Skattedirektoratet korrigerte fordelingstall for personlige skattytere. Ligningsresultatet på tidspunktet for fastsettelsen skal legges til grunn.</article><article class="numberedLegalP" data-numerator="3" id="kapittel-2-paragraf-1-nummer-3">3. Ved fastsettelsen av grunnlaget for fordelingstallene skal vedkommende kommunes andel reduseres med kommuneskatt som innenby(gd)sboende skattytere skal svare til andre kommuner og økes med kommuneskatt som skattytere bosatt i andre kommuner skal svare til vedkommende kommune. Motsatt korreksjon foretas av statens andel.</article><article class="numberedLegalP" data-numerator="4" id="kapittel-2-paragraf-1-nummer-4">4. Foreløpige og korrigerte fordelingstall til fylkeskommunen, folketrygden og staten fastsettes med en nøyaktighet på minst 1 desimal. Kommunens fordelingstall utgjør differansen mellom 100,0 og summen av fylkeskommunens, statens og folketrygdens fordelingstall.</article><article class="numberedLegalP" data-numerator="5" id="kapittel-2-paragraf-1-nummer-5">5. Skattedirektoratet sender oppgaver over fordelingstallene og grunnlaget for fastsettelsen til skattekontoret, skatteoppkreveren for kommunen og til fylkeskommunen. Samtidig med at oppgaven sendes, overfører Skattedirektoratet resultatet av beregningen elektronisk til den som drifter skatteregnskapene.</article></article><article class="legalArticle" data-lovdata-URL="LTI/forskrift/2008-12-18-1432/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Endelige fordelingstall for personlige skattytere</span></h3><article class="numberedLegalP" data-numerator="1" id="kapittel-2-paragraf-2-nummer-1">1. Når to år er gått etter utløpet av inntektsåret, fastsetter Skattedirektoratet endelige fordelingstall. Ligningsresultatet på tidspunktet for fastsettelsen legges til grunn. Kommuneskatt til andre kommuner og fra andre kommuner behandles som beskrevet i § 3 nr. 3.</article><article class="numberedLegalP" data-numerator="2" id="kapittel-2-paragraf-2-nummer-2">2. Endelige fordelingstall til fylkeskommunen, folketrygden og staten fastsettes med en nøyaktighet på minst 2 desimaler. Kommunens fordelingstall utgjør differansen mellom 100,00 og summen av fylkeskommunens, statens og folketrygdens fordelingstall.</article><article class="numberedLegalP" data-numerator="3" id="kapittel-2-paragraf-2-nummer-3">3. Bestemmelsene i § 3 nr. 5 gjelder tilsvarende.</article></article><article class="legalArticle" data-lovdata-URL="LTI/forskrift/2008-12-18-1432/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Foreløpige og korrigerte fordelingstall for upersonlige skattytere</span></h3><article class="numberedLegalP" data-numerator="1" id="kapittel-2-paragraf-3-nummer-1">1. Innen utgangen av januar i året etter inntektsåret fastsetter Skattedirektoratet foreløpige fordelingstall for vedkommende inntektsår til bruk ved fordeling av innbetalt skatt fra upersonlige skattytere for samme inntektsår.</article><article class="numberedLegalP" data-numerator="2" id="kapittel-2-paragraf-3-nummer-2">2. Grunnlaget for fastsettelsen av fordelingstallene er sum utlignet skatt i vedkommende kommune for det nest foregående inntektsår.</article><article class="numberedLegalP" data-numerator="3" id="kapittel-2-paragraf-3-nummer-3">3. Hvis satsene i skattevedtakene for det foregående inntektsår er uendret i forhold til nest foregående inntektsår, kan Skattedirektoratet bestemme at innbetalt skatt som nevnt i nr. 1 blir å fordele etter korrigerte fordelingstall fastsatt på grunnlag av ligningen for det nest foregående inntektsår.</article><article class="numberedLegalP" data-numerator="4" id="kapittel-2-paragraf-3-nummer-4">4. I november året etter inntektsåret fastsetter Skattedirektoratet korrigerte fordelingstall for upersonlige skattytere. Ligningsresultatet på tidspunktet for fastsettelsen skal legges til grunn.</article><article class="numberedLegalP" data-numerator="5" id="kapittel-2-paragraf-3-nummer-5">5. Foreløpige og korrigerte fordelingstall til kommunen, fylkeskommunen og staten fastsettes med en nøyaktighet på minst 1 desimal. Det felleskommunale skattefondets fordelingstall utgjør differansen mellom 100,0 og summen av kommunens, fylkeskommunens og statens fordelingstall.</article><article class="numberedLegalP" data-numerator="6" id="kapittel-2-paragraf-3-nummer-6">6. Bestemmelsene i § 3 nr. 5 gjelder tilsvarende.</article></article><article class="legalArticle" data-lovdata-URL="LTI/forskrift/2008-12-18-1432/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Endelige fordelingstall for upersonlige skattytere</span></h3><article class="numberedLegalP" data-numerator="1" id="kapittel-2-paragraf-4-nummer-1">1. Når to år er gått etter utløpet av inntektsåret, fastsetter Skattedirektoratet endelige fordelingstall for upersonlige skattytere. Ligningsresultatet på tidspunktet for fastsettelsen legges til grunn.</article><article class="numberedLegalP" data-numerator="2" id="kapittel-2-paragraf-4-nummer-2">2. Endelige fordelingstall til kommunen, fylkeskommunen og staten fastsettes med en nøyaktighet på minst 2 desimaler. Det felleskommunale skattefondets fordelingstall utgjør differansen mellom 100,00 og summen av kommunens, fylkeskommunens og statens fordelingstall.</article><article class="numberedLegalP" data-numerator="3" id="kapittel-2-paragraf-4-nummer-3">3. Bestemmelsene i § 3 nr. 5 gjelder tilsvarende.</article></article><article class="legalArticle" data-lovdata-URL="LTI/forskrift/2008-12-18-1432/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Endring av fordelingstall</span></h3><article class="numberedLegalP" data-numerator="1" id="kapittel-2-paragraf-5-nummer-1">1. Er det grunn til å anta at de foreløpige eller korrigerte fordelingstallene vil medføre en vesentlig forskyvning i forhold til utligningen av de forskjellige skattene mv. som ventes etter egne beregninger, kan skatteoppkreveren eller skattekontoret fremme begrunnet forslag for Skattedirektoratet om fastsettelse av nye foreløpige eller korrigerte fordelingstall.</article><article class="numberedLegalP" data-numerator="2" id="kapittel-2-paragraf-5-nummer-2">2. Blir forholdet mellom de forskjellige skattene mv. vesentlig forskjøvet gjennom endring av ligning eller av domstolene etter at endelige fordelingstall er fastsatt, kan det på samme måte fremmes forslag for Skattedirektoratet om fastsettelse av nye endelige fordelingstall.</article><article class="numberedLegalP" data-numerator="3" id="kapittel-2-paragraf-5-nummer-3">3. Når vilkårene for endring som nevnt i nr. 1 eller nr. 2 er oppfylt, kan Skattedirektoratet av eget tiltak fastsette nye fordelingstall.</article></article><article class="legalArticle" data-lovdata-URL="LTI/forskrift/2008-12-18-1432/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Periodisk oppgjør med fordelinger</span></h3><article class="numberedLegalP" data-numerator="1" id="kapittel-2-paragraf-6-nummer-1">1. Skatteoppkreveren foretar fordeling mellom skattekreditorene av skatte- og avgiftsbeløp som er innbetalt i løpet av den siste perioden. Det er de sist mottatte fordelingstallene for inntektsåret som skal benyttes. Dersom det i en regnskapsperiode er mottatt nye fordelingstall for et inntektsår, foretas det omberegning av det som tidligere er fordelt for vedkommende inntektsår, og resultatet avregnes mellom skattekreditorene.</article><article class="numberedLegalP" data-numerator="2" id="kapittel-2-paragraf-6-nummer-2">2. Periodisk oppgjør avgis til den sentrale regnskapsenhet (SRE) og kommunen innen den 10. i måneden etter utløpet av perioden. Hvis denne fristdatoen faller på en lørdag, søndag, helligdag eller offentlig høytidsdag, er fristen den nærmest følgende virkedag.</article><article class="numberedLegalP" data-numerator="3" id="kapittel-2-paragraf-6-nummer-3">3. Når oppgjøret avgis, skal skatteoppkreveren overføre fylkeskommunens andel til fylkeskassereren, og statens, folketrygdens og det felleskommunale skattefondets andel til den sentrale regnskapsenheten (SRE). Samtidig overføres kommunens andel til kommunen.</article></article><article class="legalArticle" data-lovdata-URL="LTI/forskrift/2008-12-18-1432/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forskudd på periodisk oppgjør</span></h3><article class="numberedLegalP" data-numerator="1" id="kapittel-2-paragraf-7-nummer-1">1. Det kan utbetales forskudd på periodisk oppgjør av beløp som i en måned er innbetalt av skatt mv. Ved forskuddsfordeling skal det gjøres fradrag for den marginen som skal holdes tilbake på distriktets bankkonto for skatt, jf. § 13. Ved forskuddsfordeling av innbetalt forskuddstrekk før periodens terminoppgjør for fordeling av forskuddstrekk mellom kommunene (FLT-oppgjøret) er postert, skal videre det beløp som tas med til forskuddsfordeling begrenses til forventet gjenværende andel av innbetalt forskuddstrekk etter at terminoppgjør FLT er postert.</article><article class="numberedLegalP" data-numerator="2" id="kapittel-2-paragraf-7-nummer-2">2. Forskuddet fordeles mellom skattekreditorene etter gjeldende fordelingstall for de skattearter og inntektsår det foretas forskuddsfordeling for. Ved forskuddsfordeling skal fordelte beløp overføres samtlige skattekreditorer, jf. § 8 nr. 3.</article></article><article class="legalArticle" data-lovdata-URL="LTI/forskrift/2008-12-18-1432/§10" data-name="§10" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fordeling av skatterestanser eldre enn 3 år</span></h3><article class="numberedLegalP" data-numerator="1" id="kapittel-2-paragraf-8-nummer-1">1. Innbetalinger av skatterestanser som stammer fra tidligere inntektsår enn de 3 nærmest foregående, skal – for hele inntektsåret – fordeles under ett mellom skattekreditorene på grunnlag av de endelige fordelingstallene for det siste av de eldre årene, selv om det ikke gjenstår restanser for dette året.</article><article class="numberedLegalP" data-numerator="2" id="kapittel-2-paragraf-8-nummer-2">2. Dersom fordelingsmåten har medført en vesentlig skjevhet i fordelingen mellom skattekreditorene, kan skatteoppkreveren søke Skattedirektoratet om å benytte de endelige fordelingstallene for det inntektsåret restansen gjelder.</article><article class="numberedLegalP" data-numerator="3" id="kapittel-2-paragraf-8-nummer-3">3. Dersom endringer i ligningen for en skattyter får virkning i flere kommuner, kan Skattedirektoratet, når det foreligger sterke administrative hensyn, i særlige tilfeller fravike den fordeling som følger av nr. 1 og bestemme at oppgjøret skal belastes staten.</article></article><article class="legalArticle" data-lovdata-URL="LTI/forskrift/2008-12-18-1432/§11" data-name="§11" id="kapittel-2-paragraf-9"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Skattekontorets fordeling mv.</span></h3><article class="numberedLegalP" data-numerator="1" id="kapittel-2-paragraf-9-nummer-1">1. Skattedirektoratet beregner også fordelingstall til bruk ved fordelingen av skatt til staten og skatt til det felleskommunale skattefondet. Fordelingstallene omfatter toppskatt mv., fellesskatt og det felleskommunale skattefondet. Skattedirektoratet overfører resultatet av beregningen elektronisk til den som drifter skatteregnskapene., jf. § 3 nr. 5 siste punktum.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2008-12-18-1432/KAPITTEL_3"><h2>Kapittel 3. Marginavsetning</h2><article class="legalArticle" data-lovdata-URL="LTI/forskrift/2008-12-18-1432/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakeholding av margin på distriktets bankkonto for skatt</span></h3><article class="numberedLegalP" data-numerator="1" id="kapittel-3-paragraf-1-nummer-1">1. Ved hvert månedsoppgjør i inntektsåret og de fem første månedene i året etter inntektsåret skal det holdes tilbake en bestemt prosent av innbetalt forskuddstrekk og forskuddsskatt som margin. Slik margin blir stående på distriktets bankkonto for skatt. Marginen skal helt eller delvis nyttes til oppgjør med skattytere som får overskytende forskudd ved avregning foretatt før fordeling av gjenstående margin for vedkommende inntektsår foretas etter § 13 nr. 2.</article><article class="numberedLegalP" data-numerator="2" id="kapittel-3-paragraf-1-nummer-2">2. Marginprosenten fastsettes av kommunestyret etter forslag fra skatteoppkrever. Prosenten skal være minimum 8 prosent og bør ikke overstige 12 prosent. Grunnlaget for beregningen skal være forholdet mellom overskytende forskudd og totalt utlignet beløp for personlige skattytere i kommunen for de tre nærmest foregående skatteoppgjørene.</article></article><article class="legalArticle" data-lovdata-URL="LTI/forskrift/2008-12-18-1432/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Marginoppgjøret</span></h3><article class="numberedLegalP" data-numerator="1" id="kapittel-3-paragraf-2-nummer-1">1. Blir innestående margin utilstrekkelig til dekning av oppgjør etter avregningen, belastes skattekreditorene forholdsmessig for det manglende beløpet så snart dette er brakt på det rene.</article><article class="numberedLegalP" data-numerator="2" id="kapittel-3-paragraf-2-nummer-2">2. Mulig rest av den tilbakeholdte margin (jf. § 12) skal fordeles mellom skattekreditorene i månedsoppgjøret for november i ligningsåret.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2008-12-18-1432/KAPITTEL_4"><h2>Kapittel 4. Andre bestemmelser om fordeling</h2><article class="legalArticle" data-lovdata-URL="LTI/forskrift/2008-12-18-1432/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fordeling av renter og innfordringsutgifter</span></h3><article class="numberedLegalP" data-numerator="1" id="kapittel-4-paragraf-1-nummer-1">1. Renter fordeles mellom skattekreditorene ved hvert periodiske oppgjør på grunnlag av de gjeldende fordelingstallene for personlige skattytere for det inntektsåret rentekravet betales.</article><article class="numberedLegalP" data-numerator="2" id="kapittel-4-paragraf-1-nummer-2">2. Innfordringsutgifter og gebyrer fordeles mellom skattekreditorene ved hvert periodiske oppgjør på grunnlag av de gjeldende fordelingstallene for personlige skattytere for det året utgiftene eller gebyret betales. Innfordringsinntekter og betalte gebyrer fordeles på tilsvarende måte.</article><article class="numberedLegalP" data-numerator="3" id="kapittel-4-paragraf-1-nummer-3">3. De utgifter som det offentlige pådrar seg ved rettslig prøving av skattekrav mv. etter reglene i skattebetalingsloven § 17-1 og ligningsloven § 11-1, skal fordeles som innfordringsutgifter. Tilkjente saksomkostninger fordeles som innfordringsinntekter.</article><article class="numberedLegalP" data-numerator="4" id="kapittel-4-paragraf-1-nummer-4">4. Skattedirektoratet kan dispensere fra bestemmelsene i nr. 1, 2 og 3 når det vil være urimelig overfor skattekreditorene å fordele særlig store enkeltbeløp etter den vanlige fordelingsmåten.</article><article class="numberedLegalP" data-numerator="5" id="kapittel-4-paragraf-1-nummer-5">5. Bestemmelsene i § 10 nr. 3 gjelder tilsvarende for renter og innfordringsutgifter.</article></article><article class="legalArticle" data-lovdata-URL="LTI/forskrift/2008-12-18-1432/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innbetaling fra anonyme skattytere</span></h3><article class="legalP" id="kapittel-4-paragraf-2-ledd-1">Innbetaling fra anonyme skattytere bokføres til inntekt i skatteregnskapet i den kommunen hvor innbetalingen finner sted og fordeles etter de foreløpige fordelingstallene for personlige skattytere for det løpende inntektsår, jf. § 3 nr. 1. Tilsvarende gjelder ved innbetaling fra kjent skattyter som ukrevet foretar innbetaling knyttet til eldre inntektsår, når ligningsmyndigheten ikke fastsetter en skatteforpliktelse.</article></article><article class="legalArticle" data-lovdata-URL="LTI/forskrift/2008-12-18-1432/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Herreløse skatte- og ansvarsbeløp</span></h3><article class="legalP" id="kapittel-4-paragraf-3-ledd-1">Uidentifiserbare innbetalinger, skattetrekk som ikke kan fordeles samt utbetalinger som ikke kan gjennomføres på grunn av ukjent adresse mv., skal 3 år etter utløpet av det regnskapsår beløpet oppsto, fordeles til staten.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2008-12-18-1432/KAPITTEL_5"><h2>Kapittel 5. Ikrafttredelse mv.</h2><article class="legalArticle" data-lovdata-URL="LTI/forskrift/2008-12-18-1432/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse mv.</span></h3><article class="legalP" id="kapittel-5-paragraf-1-ledd-1">Forskriften trer i kraft fra 1. januar 2009.</article></article></section></main></body></html>