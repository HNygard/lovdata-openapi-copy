<!DOCTYPE html><html lang="no"><head><title>Forskrift om krav til identifikator, avleser og prøvingslaboratorium i forbindelse med elektronisk identifikasjon av småfe</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-23-395</dd><dt class="dokid">DokumentID</dt><dd class="dokid">LTI/forskrift/2008-04-23-395</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 5 s 889</dd><dt class="dateInForce">I kraft fra</dt><dd class="dateInForce">2008-04-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§11</li><li>lov/2003-12-19-124/§33</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2008-04-29 14:10</dd><dt class="journalNumber">Journalnummer</dt><dd class="journalNumber">2008-0351</dd><dt class="titleShort">Korttittel</dt><dd class="titleShort">Forskrift om elektronisk småfeidentifikasjon</dd><dt class="title">Tittel</dt><dd class="title">Forskrift om krav til identifikator, avleser og prøvingslaboratorium i forbindelse med elektronisk identifikasjon av småfe</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 23. april 2008 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 11 og § 33, jf. delegeringsvedtak 5. mai 2004 nr. 884. <br /> <strong>EØS-henvisninger:</strong> EØS-avtalen vedlegg I kap. I nr. 132 (vedtak 2006/968/EF).</dd><dt class="refid">RefID</dt><dd class="refid">forskrift/2008-04-23-395</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til identifikator, avleser og prøvingslaboratorium i forbindelse med elektronisk identifikasjon av småfe<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav til identifikator</li><li>§ 5. Tilleggskrav til identifikator</li><li>§ 6. Krav til avleser</li><li>§ 7. Tilleggskrav til avleser</li><li>§ 8. Krav til prøvingslaboratorium</li><li>§ 9. Tilsyn og vedtak</li><li>§ 10. Dispensasjon</li><li>§ 11. Straff</li><li>§ 12. Ikrafttredelse</li><li>Vedlegg: Beskrivelse av transponderkodens struktur</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-23-395" id="dokument"><h1>Forskrift om krav til identifikator, avleser og prøvingslaboratorium i forbindelse med elektronisk identifikasjon av småfe</h1><article class="legalArticle" data-lovdata-URL="LTI/forskrift/2008-04-23-395/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sikre at identifikator som brukes til elektronisk identifikasjon av småfe kan avleses i alle EØS-stater.</article></article><article class="legalArticle" data-lovdata-URL="LTI/forskrift/2008-04-23-395/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften retter seg til dyreholder som identifiserer småfe ved hjelp av elektronisk identifikator i overensstemmelse med forskrift 30. november 2005 nr. 1356 om merking, registrering og rapportering av småfe, og gjelder krav om at identifikatoren skal være godkjent i overensstemmelse med denne forskriften.</article><article class="legalP" id="paragraf-2-ledd-2">Forskriften retter seg til bruker av avleser for avlesning av identifikator som nevnt i første ledd, og gjelder krav om at avleseren skal være godkjent i overensstemmelse med denne forskriften.</article><article class="legalP" id="paragraf-2-ledd-3">Forskriften retter seg til produsent og importør av identifikator og avleser som er beregnet til bruk som nevnt i første og annet ledd, og gjelder vilkår for godkjenning av identifikatoren og avleseren.</article><article class="legalP" id="paragraf-2-ledd-4">Forskriften retter seg til prøvingslaboratorium som skal utføre testing av identifikator og avleser med henblikk på godkjenning, og gjelder krav om og vilkår for godkjenning av slikt laboratorium.</article></article><article class="legalArticle" data-lovdata-URL="LTI/forskrift/2008-04-23-395/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1"><i>Landkode:</i> en tresifret numerisk kode som angir navnet på et land i overensstemmelse med ISO-standard 3166.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1"><i>Nasjonal identifikasjonskode:</i> en tolvsifret numerisk kode for identifikasjon av det enkelte dyr på nasjonalt plan.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1"><i>Transponderkode:</i> en elektronisk kode på 64 bit, som er programmert i transponderen og bl.a. inneholder landkoden og den nasjonale identifikasjonskoden. Brukes til elektronisk identifikasjon av dyr.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1"><i>Identifikator:</i> passiv transponder, som kun kan avleses med HDX- eller FDX-B-teknologi som definert i ISO-standard 11784 og 11785. Er inkorporert i forskjellige identifikasjonsmidler, jf. vedlegg A til forordning (EF) nr. 21/2004 som er gjennomført i norsk rett ved forskrift 30. november 2005 nr. 1356 om merking, registrering og rapportering av småfe.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1"><i>Avleser:</i> synkroniserende eller ikke-synkroniserende transceiver, som minst skal være i stand til å: <ul class="defaultList"><li data-li-identifier="a)" data-name="a)"><article class="listArticle" id="paragraf-3-punkt-5-ledd-1-punkt-1"><article class="legalP" id="paragraf-3-punkt-5-ledd-1-punkt-1-ledd-1">lese identifikatorene, og</article></article></li><li data-li-identifier="b)" data-name="b)"><article class="listArticle" id="paragraf-3-punkt-5-ledd-1-punkt-2"><article class="legalP" id="paragraf-3-punkt-5-ledd-1-punkt-2-ledd-1">vise landkoden og den nasjonale identifikasjonskoden.</article></article></li></ul></article></article></li><li data-li-identifier="6." data-name="6."><article class="listArticle" id="paragraf-3-punkt-6"><article class="legalP" id="paragraf-3-punkt-6-ledd-1"><i>Synkroniserende transceiver:</i> en transceiver, som fullt ut er i overensstemmelse med ISO-standard 11785, og som er i stand til å spore tilstedeværelsen av andre transceivere.</article></article></li><li data-li-identifier="7." data-name="7."><article class="listArticle" id="paragraf-3-punkt-7"><article class="legalP" id="paragraf-3-punkt-7-ledd-1"><i>Ikke-synkroniserende transceiver:</i> en transceiver, som ikke er i overensstemmelse med § 6 i ISO-standard 11785, og som ikke er i stand til å spore tilstedeværelsen av andre transceivere.</article></article></li></ul></article><article class="legalArticle" data-lovdata-URL="LTI/forskrift/2008-04-23-395/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til identifikator</span></h2><article class="legalP" id="paragraf-4-ledd-1">Dyreholder skal påse at identifikator som brukes til elektronisk identifikasjon av småfe i overensstemmelse med forskrift 30. november 2005 nr. 1356 om merking, registrering og rapportering av småfe er godkjent av Mattilsynet.</article><article class="legalP" id="paragraf-4-ledd-2">Søknad om godkjenning av identifikator som nevnt i første ledd, skal fremmes av produsent eller importør av identifikatoren.</article><article class="legalP" id="paragraf-4-ledd-3">For å kunne godkjennes, må identifikatoren minimum være testet med tilfredsstillende resultat etter de metoder som er beskrevet i International Agreement on Recording Practices fra International Committee on Animal Recording (ICARs retningslinjer for registrering), jf. nr. 1 og 2, med henblikk på:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">overensstemmelse med ISO-standard 11784 og 11785, etter metoden som er beskrevet i avsnitt 10.2.6.2.1 «Conformance evaluation of RFID devices, Part 1: ISO 11784/11785 – conformance of transponders including granting and use of a manufacturer code», og</article></article></li><li data-li-identifier="2." data-name="2."><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">prestasjoner ved de leseavstander som er fastsatt i forskrift 30. november 2005 nr. 1356 om merking, registrering og rapportering av småfe § 1 jf. bokstav A nr. 6 tredje strekpunkt i vedlegget til forordning (EF) nr. 21/2004, etter metoden som er beskrevet i avsnitt 10 tillegg 10.5 «Performance evaluation of RFID devices, Part 1: ISO 11784/11785 – performance of transponders», og som skal omfatte målinger av: <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-2-ledd-1-punkt-1"><article class="legalP" id="paragraf-4-ledd-3-punkt-2-ledd-1-punkt-1-ledd-1">aktiveringsfeltets styrke,</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2-ledd-1-punkt-2"><article class="legalP" id="paragraf-4-ledd-3-punkt-2-ledd-1-punkt-2-ledd-1">dipolmomentet, og</article></article></li><li data-li-identifier="c)" data-name="c)"><article class="listArticle" id="paragraf-4-ledd-3-punkt-2-ledd-1-punkt-3"><article class="legalP" id="paragraf-4-ledd-3-punkt-2-ledd-1-punkt-3-ledd-1">bitlengdestabilitet for FDX-B og frekvensstabilitet for HDX.</article></article></li></ul></article></article></li></ul><p class="leddfortsettelse">Testene skal være utført på minst 50 identifikatorer av den aktuelle typen.</p></article><article class="legalP" id="paragraf-4-ledd-4">Transponderkodens struktur skal være i overensstemmelse med ISO-standard 11784 og beskrivelsen i vedlegget til denne forskriften.</article></article><article class="legalArticle" data-lovdata-URL="LTI/forskrift/2008-04-23-395/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilleggskrav til identifikator</span></h2><article class="legalP" id="paragraf-5-ledd-1">For godkjenning av identifikator kan Mattilsynet i tillegg kreve:<ul class="defaultList"><li data-li-identifier="1." data-name="1."><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">at det skal være gjennomført test av identifikatorens robusthet og holdbarhet som beskrevet i del 2 i Kommisjonens Felles Forskningssenters (FFC) tekniske retningslinjer, og</article></article></li><li data-li-identifier="2." data-name="2."><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">at identifikatoren skal være vurdert ut fra andre prestasjonskriterier for å sikre at den vil fungere under de særlige geografiske, klimatiske og administrative forhold som gjør seg gjeldende i Norge.</article></article></li></ul></article></article><article class="legalArticle" data-lovdata-URL="LTI/forskrift/2008-04-23-395/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til avleser</span></h2><article class="legalP" id="paragraf-6-ledd-1">Bruker av avleser som nyttes til avlesning av identifikator som omhandlet i § 4, skal påse at avleseren er godkjent av Mattilsynet.</article><article class="legalP" id="paragraf-6-ledd-2">Søknad om godkjenning av avleser som nevnt i første ledd, skal fremmes av produsenten eller importøren av avleseren.</article><article class="legalP" id="paragraf-6-ledd-3">For å kunne godkjennes må avleseren minimum være testet med tilfredsstillende resultat med henblikk på overensstemmelse med ISO-standard 11784 og 11785 etter de metoder som er angitt i ICARs retningslinjer for registrering, jf. nr. 1 og 2, ved hjelp av en overensstemmelsestest for:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-3-punkt-1"><article class="legalP" id="paragraf-6-ledd-3-punkt-1-ledd-1">synkroniserende transceivere etter de metoder som er beskrevet i avsnitt 10.3.5.2 «Conformance evaluation of RFID devices, Part 2: ISO 11784/11785 – conformance of transceivers», eller</article></article></li><li data-li-identifier="2." data-name="2."><article class="listArticle" id="paragraf-6-ledd-3-punkt-2"><article class="legalP" id="paragraf-6-ledd-3-punkt-2-ledd-1">ikke-synkroniserende transceivere etter de metoder som er beskrevet i avsnitt 10.4.5.2 «Conformance evaluation of RFID devices, Part 3: Conformance test for non-synchronising transceivers for reading ISO 11784/11785 transponders».</article></article></li></ul></article></article><article class="legalArticle" data-lovdata-URL="LTI/forskrift/2008-04-23-395/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilleggskrav til avleser</span></h2><article class="legalP" id="paragraf-7-ledd-1">For godkjenning av avleser kan Mattilsynet i tillegg kreve at avleseren skal ha gjennomgått:<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">test av mekanisk og termisk robusthet og holdbarhet etter de prosedyrer som er beskrevet i del 2 i FFCs tekniske retningslinjer, og</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">elektromagnetisk prestasjonstest som angitt i ICARs retningslinjer for registrering, avsnitt 10, tillegg 10.6.2 «Performance evaluation of RFID devices, Part 2: ISO 11784/11785 – performance of handheld transceivers».</article></article></li></ul></article></article><article class="legalArticle" data-lovdata-URL="LTI/forskrift/2008-04-23-395/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til prøvingslaboratorium</span></h2><article class="legalP" id="paragraf-8-ledd-1">Alle tester som kreves i § 4, § 5, § 6 og § 7 skal være utført ved et prøvingslaboratorium innenfor EØS som er godkjent av vedkommende myndighet og oppført på en liste som vedkommende EØS-stat har publisert på Internett.</article><article class="legalP" id="paragraf-8-ledd-2">Prøvingslaboratorium i Norge som ønsker godkjenning, må søke Mattilsynet om dette. For å kunne godkjennes må laboratoriet godtgjøre at det drives og er vurdert og akkreditert i overensstemmelse med EN-standard EN ISO/IEC 17025 «Generelle krav til prøvings- og kalibreringslaboratoriers kompetanse».</article></article><article class="legalArticle" data-lovdata-URL="LTI/forskrift/2008-04-23-395/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og vedtak</span></h2><article class="legalP" id="paragraf-9-ledd-1">Mattilsynet fører tilsyn og fatter nødvendige vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak.</article></article><article class="legalArticle" data-lovdata-URL="LTI/forskrift/2008-04-23-395/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Mattilsynet kan i særskilte tilfeller dispenserer fra bestemmelsene i denne forskrift forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2008-04-23-395/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Forsettlig eller uaktsom overtredelse av denne forskriften eller vedtak gitt i medhold av den er straffbar i henhold til matloven § 28.</article></article><article class="legalArticle" data-lovdata-URL="LTI/forskrift/2008-04-23-395/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2008-04-23-395/KAPITTEL_1"><h2>Vedlegg: Beskrivelse av transponderkodens struktur</h2><article class="defaultP"><table><thead><tr><th data-text-align="center" data-vertical-align="top"><i>Bit nr.</i></th><th data-text-align="center" data-vertical-align="top"><i>Antall sifre</i></th><th data-text-align="center" data-vertical-align="top"><i>Antall kombinasjoner</i></th><th data-text-align="left" data-vertical-align="top"><i>Beskrivelse</i></th></tr></thead><tbody><tr><td data-text-align="center" data-vertical-align="top">1</td><td data-text-align="center" data-vertical-align="top">1</td><td data-text-align="center" data-vertical-align="top">2</td><td data-text-align="left" data-vertical-align="top">Denne bit angir hvorvidt identifikatoren brukes til identifikasjon av dyr eller ikke. For all bruk til dyr skal denne bit være «1».</td></tr><tr><td data-text-align="center" data-vertical-align="top">2-4</td><td data-text-align="center" data-vertical-align="top">1</td><td data-text-align="center" data-vertical-align="top">8</td><td data-text-align="left" data-vertical-align="top">Teller for tildeling av erstatningsmerker (0-7).</td></tr><tr><td data-text-align="center" data-vertical-align="top">5-9</td><td data-text-align="center" data-vertical-align="top">2</td><td data-text-align="center" data-vertical-align="top">32</td><td data-text-align="left" data-vertical-align="top">Brukerinformasjonsfelt. Denne bit skal inneholde «04» som svarer til KN-koden for sauer og geiter i II. del, avsnitt 1, i vedlegget til forordning (EF) nr. 2658/87.</td></tr><tr><td data-text-align="center" data-vertical-align="top">10-15</td><td data-text-align="center" data-vertical-align="top">2</td><td data-text-align="center" data-vertical-align="top">64</td><td data-text-align="left" data-vertical-align="top">Tom – alle nuller (område forbeholdt framtidig bruk).</td></tr><tr><td data-text-align="center" data-vertical-align="top">16</td><td data-text-align="center" data-vertical-align="top">1</td><td data-text-align="center" data-vertical-align="top">2</td><td data-text-align="left" data-vertical-align="top">Denne bit angir hvorvidt det finnes en datablokk eller ikke (til bruk for dyr skal denne bit være «0» = ingen datablokk).</td></tr><tr><td data-text-align="center" data-vertical-align="top">17-26</td><td data-text-align="center" data-vertical-align="top">4</td><td data-text-align="center" data-vertical-align="top">1024</td><td data-text-align="left" data-vertical-align="top">Landkode som angitt i § 3 nr. 1.</td></tr><tr><td data-text-align="center" data-vertical-align="top">27-64</td><td data-text-align="center" data-vertical-align="top">12</td><td data-text-align="center" data-vertical-align="top">274 877 906 944</td><td data-text-align="left" data-vertical-align="top">Nasjonal identifikasjonskode som angitt i § 3 nr. 2. Dersom den nasjonale identifikasjonskoden består av færre enn 12 sifre, skal mellomrommet mellom den nasjonale identifikasjonskoden og landkoden fylles ut med nuller.</td></tr></tbody></table></article></section></main></body></html>