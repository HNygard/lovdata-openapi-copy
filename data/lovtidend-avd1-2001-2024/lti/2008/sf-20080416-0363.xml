<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-16-363</dd><dt class="dokid">DokumentID</dt><dd class="dokid">LTI/forskrift/2008-04-16-363</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 4 s 800</dd><dt class="dateInForce">I kraft fra</dt><dd class="dateInForce">2008-04-16, med virkning fra og med inntektsåret 2008</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-11-19-1158</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-14/§5-12</li></ul></dd><dt class="dateOfPublication">Kunngjort</dt><dd class="dateOfPublication">2008-04-18 14:30</dd><dt class="journalNumber">Journalnummer</dt><dd class="journalNumber">2008-0312</dd><dt class="titleShort">Korttittel</dt><dd class="titleShort">Endr. i FSFIN forskrift til skatteloven</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 16. april 2008 med hjemmel i lov 26. mars 1999 nr. 14 om skatt av formue og inntekt (skatteloven) § 5-12 syvende ledd.</dd><dt class="refid">RefID</dt><dd class="refid">forskrift/2008-04-16-363</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14<ul class="tocSubUl"><li>I<ul class="tocSubUl"><li>§ 5-12-30. Virkeområde mv.</li><li>§ 5-12-31. Individuell verdsettelse</li><li>§ 5-12-32. Sjablonmessig verdsettelse</li><li>§ 5-12-33. Skifte av bolig</li><li>§ 5-12-34. Flere deler bolig</li><li>§ 5-12-35. Unntaksregel for uselvstendig bolig</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-16-363" id="dokument"><h1>Forskrift om endring i forskrift til utfylling og gjennomføring mv. av skatteloven av 26. mars 1999 nr. 14</h1><section class="section" data-name="kapI" id="kapittel-1" data-lovdata-URL="LTI/forskrift/2008-04-16-363/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. november 1999 nr. 1158 til utfylling og gjennomføring mv. av skatteloven av 26. mars 1999 nr. 14 gjøres følgende endring:</article> <article class="defaultP" margin-top="true">§ 5-12 ny del D med paragrafer skal lyde:</article><span class="futuretitle" id="kapittel-1-foreslåttittel-1">D. Verdsettelse av fordel ved fri bolig i utlandet</span><article class="futureLegalArticle" data-name="§5-12-30" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-12-30</span>. <span class="legalArticleTitle">Virkeområde mv.</span></span><article class="legalP" id="kapittel-1-foreslåttparagraf-1-ledd-1">Bestemmelsene i denne forskrift § 5-12 D gjelder verdsettelse av skattepliktig fordel for arbeidstaker som disponerer fri eller subsidiert bolig i utlandet. Kapittel 3 i forskrift 21. juni 1993 nr. 546 om forskuddstrekk i naturalytelser og om verdsettelse av naturalytelser ved forskuddstrekket gjelder ikke, med mindre verdsettelsen skal skje etter bestemmelsen i § 5-12-31 første ledd annet punktum.</article><article class="legalP" id="kapittel-1-foreslåttparagraf-1-ledd-2">Fordel av fri eller subsidiert bolig i utlandet skal fastsettes til den laveste av verdiene fastsatt i samsvar med § 5-12-31 om individuell verdsettelse eller § 5-12-32 om sjablonmessig verdsettelse. Sjablonmessig verdsettelse gjennomføres dersom arbeidstakeren ikke krever individuell verdsettelse innen fristen for selvangivelsen.</article></article><article class="futureLegalArticle" data-name="§5-12-31" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-12-31</span>. <span class="legalArticleTitle">Individuell verdsettelse</span></span><article class="legalP" id="kapittel-1-foreslåttparagraf-2-ledd-1">Verdien av fordel av fri eller subsidiert bolig kan fastsettes til arbeidsgivers kostnad til leie av boligen. Dersom arbeidsgiver eier boligen, skal fordelen fastsettes til hva det vil koste å leie en tilsvarende bolig på stedet.</article><article class="legalP" id="kapittel-1-foreslåttparagraf-2-ledd-2">Dekker arbeidsgiver kostnader til elektrisitet, brensel/oppvarming/kjøling og andre driftsutgifter (vann- og avløpsavgifter, forsikring mv.), skal kostnadene for dette legges til den fastsatte verdien etter første ledd.</article><article class="legalP" id="kapittel-1-foreslåttparagraf-2-ledd-3">Fordelen fastsettes til 9/10 av den samlede verdien etter første og annet ledd.</article><article class="legalP" id="kapittel-1-foreslåttparagraf-2-ledd-4">Er det rom i boligen som hovedsakelig anvendes til representasjon eller kontor i arbeidsgivers tjeneste, skal det ikke fastsettes fordel av det areal som benyttes til disse formålene. Fordelingen skal skje forholdsmessig etter det areal som anvendes til henholdsvis bolig og representasjon/kontor.</article><article class="legalP" id="kapittel-1-foreslåttparagraf-2-ledd-5">Fordelen fastsettes pr. måned. Det skal bare regnes fordel av hele måneder.</article><article class="legalP" id="kapittel-1-foreslåttparagraf-2-ledd-6">Betaler arbeidstaker en del av leien, skal egenbetalingen gå til fradrag i den fastsatte verdien etter første og annet ledd.</article><article class="legalP" id="kapittel-1-foreslåttparagraf-2-ledd-7">Fordelen skal omregnes til norske kroner etter kjøpskursen på utlønningstidspunktet.</article></article><article class="futureLegalArticle" data-name="§5-12-32" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-12-32</span>. <span class="legalArticleTitle">Sjablonmessig verdsettelse</span></span><article class="legalP" id="kapittel-1-foreslåttparagraf-3-ledd-1">I stedet for verdsettelse etter § 5-12-31 kan månedlig verdi for bolig med ett og to rom settes til 1/12 av folketrygdens grunnbeløp (G). For bolig med tre eller flere rom kan månedlig verdi settes til 1/8 av G.</article><article class="legalP" id="kapittel-1-foreslåttparagraf-3-ledd-2">Grunnbeløpet ved inntektsårets begynnelse legges til grunn ved fastsettelse etter første ledd.</article><article class="legalP" id="kapittel-1-foreslåttparagraf-3-ledd-3">Separat kjøkken, alkove, bad, gang og bod regnes ikke som rom etter første ledd. Det ses også bort fra rom som nevnt i § 5-12-31 fjerde ledd.</article><article class="legalP" id="kapittel-1-foreslåttparagraf-3-ledd-4">Bebos boligen normalt bare av én person, settes fordelen etter første ledd ikke høyere enn for bolig med inntil to rom.</article><article class="legalP" id="kapittel-1-foreslåttparagraf-3-ledd-5">Betaler arbeidstaker en del av leien, skal egenbetalingen gå til fradrag i den fastsatte verdien.</article><article class="legalP" id="kapittel-1-foreslåttparagraf-3-ledd-6">Verdsettelsen etter denne paragraf inkluderer kostnader som nevnt i § 5-12-31 annet ledd. Verdsettelse etter sjablon omfatter ikke kostnader til drift av telefon, Internett og fjernsyn.</article></article><article class="futureLegalArticle" data-name="§5-12-33" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-12-33</span>. <span class="legalArticleTitle">Skifte av bolig</span></span><article class="legalP" id="kapittel-1-foreslåttparagraf-4-ledd-1">Ved skifte av bolig på tjenestestedet skal fordelen fastsettes til verdien av den boligen som disponeres i begynnelsen av måneden.</article></article><article class="futureLegalArticle" data-name="§5-12-34" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5-12-34</span>. <span class="legalArticleTitle">Flere deler bolig</span></span><article class="legalP" id="kapittel-1-foreslåttparagraf-5-ledd-1">Disponerer flere arbeidstakere hos samme arbeidsgiver en boenhet sammen, skal den fastsatte bofordelen fordeles med likt beløp på hver av dem.</article></article><article class="futureLegalArticle" data-name="§5-12-35" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5-12-35</span>. <span class="legalArticleTitle">Unntaksregel for uselvstendig bolig</span></span><article class="legalP" id="kapittel-1-foreslåttparagraf-6-ledd-1">Det skal ikke fastsettes fordel for bolig som etter § 3-1-4 ikke anses som selvstendig.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-04-16-363/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen under I trer i kraft straks med virkning fra og med inntektsåret 2008.</article></section></main></body></html>