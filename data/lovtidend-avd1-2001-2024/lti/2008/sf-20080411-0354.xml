<!DOCTYPE html><html lang="no"><head><title>Forskrift om endring i forskrift om kringkasting</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-11-354</dd><dt class="dokid">DokumentID</dt><dd class="dokid">LTI/forskrift/2008-04-11-354</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 4 s 776</dd><dt class="dateInForce">I kraft fra</dt><dd class="dateInForce">2008-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-02-28-153</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-127/§2-1</li><li>lov/1992-12-04-127/§3-1</li><li>lov/1992-12-04-127/§4-3</li></ul></dd><dt class="dateOfPublication">Kunngjort</dt><dd class="dateOfPublication">2008-04-18 14:30</dd><dt class="journalNumber">Journalnummer</dt><dd class="journalNumber">2008-0304</dd><dt class="titleShort">Korttittel</dt><dd class="titleShort">Endr. i forskrift om kringkasting</dd><dt class="title">Tittel</dt><dd class="title">Forskrift om endring i forskrift om kringkasting</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 11. april 2008 med hjemmel i lov 4. desember 1992 nr. 127 om kringkasting § 2-1, § 3-1 og § 4-3. Fremmet av Kultur- og kirkedepartementet.</dd><dt class="refid">RefID</dt><dd class="refid">forskrift/2008-04-11-354</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kringkasting<ul class="tocSubUl"><li>I<ul class="tocSubUl"><li>§ 3-14. Forholdet til tekstfjernsyn og tekstplakater i lokalfjernsyn</li><li>§ 4-2. Formidlingsplikt</li><li>§ 7-1. Konsesjon til drift av lokalkringkasting</li><li>§ 7-2. Tildeling av konsesjon til drift av lokalradio</li><li>§ 7-3. Tildeling av konsesjon til drift av digitalt lokalfjernsyn</li><li>§ 7-4. Søknad om konsesjon til drift av analog lokalkringkasting</li><li>§ 7-5. Behandling av konsesjonssøknader om drift av analog lokalkringkasting</li><li>§ 7-6. Analogt lokalfjernsyn – programprofil, videresending, mv.</li><li>§ 7-7. Lokalradio – programprofil, videresending, mv.</li><li>§ 7-9. Sendetidsfordeling i lokalradio</li><li>§ 7-11. Årsmelding</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-11-354" id="dokument"><h1>Forskrift om endring i forskrift om kringkasting</h1><section class="section" data-name="kapI" id="kapittel-1" data-lovdata-URL="LTI/forskrift/2008-04-11-354/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. februar 1997 nr. 153 om kringkasting gjøres følgende endringer:</article> <article class="defaultP" margin-top="true">§ 3-14 med paragrafoverskrift skal lyde:</article><article class="futureLegalArticle" data-name="§3-14" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-14</span>. <span class="legalArticleTitle">Forholdet til tekstfjernsyn og tekstplakater i lokalfjernsyn</span></span><article class="legalP" id="kapittel-1-foreslåttparagraf-1-ledd-1">Med unntak for § 3-4, § 3-6 og § 3-13 første ledd gjelder bestemmelsene i dette kapittel ikke tekstfjernsyn eller tekstplakater i lokalfjernsyn.</article></article> <article class="defaultP" margin-top="true">§ 4-2 med paragrafoverskrift skal lyde:</article><article class="futureLegalArticle" data-name="§4-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4-2</span>. <span class="legalArticleTitle">Formidlingsplikt</span></span><article class="legalP" id="kapittel-1-foreslåttparagraf-2-ledd-1">Kabeleier har plikt til å formidle Norsk rikskringkastings fjernsynssendinger, TV 2s fjernsynssendinger og bakkesendt allment lokalfjernsyn med konsesjon, jf. § 7-6.</article><article class="legalP" id="kapittel-1-foreslåttparagraf-2-ledd-2">Hver formidlingspliktig sending skal disponere én kanal i kabelnettet.</article><article class="legalP" id="kapittel-1-foreslåttparagraf-2-ledd-3">Formidlingspliktige programmer skal formidles over kanaler som er tilgjengelige for alle abonnenter i nettet.</article><article class="legalP" id="kapittel-1-foreslåttparagraf-2-ledd-4">Eier av kabelnett med liten kanalkapasitet kan søke Medietilsynet om fritak for formidlingsplikt etter denne bestemmelse.</article></article> <article class="defaultP" margin-top="true">§ 7-1 med paragrafoverskrift skal lyde:</article><article class="futureLegalArticle" data-name="§7-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Konsesjon til drift av lokalkringkasting</span></span><article class="legalP" id="kapittel-1-foreslåttparagraf-3-ledd-1">Medietilsynet gir konsesjon til drift av lokalkringkasting.</article><article class="legalP" id="kapittel-1-foreslåttparagraf-3-ledd-2">Konsesjon til lokalkringkasting kan ikke overføres uten godkjenning fra Medietilsynet. Det samme gjelder erverv av aksjer eller andeler som gir kontroll over foretak, forening eller annen sammenslutning som har konsesjon til lokalkringkasting.</article></article> <article class="defaultP" margin-top="true">§ 7-2 med paragrafoverskrift skal lyde:</article><article class="futureLegalArticle" data-name="§7-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Tildeling av konsesjon til drift av lokalradio</span></span><article class="legalP" id="kapittel-1-foreslåttparagraf-4-ledd-1">Konsesjon for drift av lokalradio gis for en periode på sju år. Departementet kan i særlige tilfeller forlenge konsesjonsperioden.</article><article class="legalP" id="kapittel-1-foreslåttparagraf-4-ledd-2">Det kan tildeles tre typer konsesjoner:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">Alminnelig lokalradio</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">Døgnkontinuerlig lokalradio</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">Nisjeradio.</article></article></li></ul><p class="leddfortsettelse">I konsesjonsområder med ett sendernett kan det kun tildeles konsesjoner etter annet ledd nr. 1 og 3. I konsesjonsområder med to sendernett kan det kun tildeles konsesjoner etter annet ledd nr. 2 og 3. I konsesjonsområder med tre eller flere sendernett kan det tildeles konsesjon etter annet ledd nr. 1, 2 og 3. Medietilsynet kan i særlige tilfeller gjøre unntak fra dette ledds første, andre og tredje punktum.</p></article><article class="legalP" id="kapittel-1-foreslåttparagraf-4-ledd-3">Det kan i særlige tilfeller gis korttidskonsesjoner for lokalradiosendinger til dekning av lokale arrangementer i avgrensede områder. Korttidskonsesjonens lengde fastsettes i forhold til arrangementets lengde.</article><article class="legalP" id="kapittel-1-foreslåttparagraf-4-ledd-4">Medietilsynet fastsetter som del av vedtak om konsesjonstildeling, fordelingen på sendernett mellom konsesjonstyper som nevnt i andre ledd.</article><article class="legalP" id="kapittel-1-foreslåttparagraf-4-ledd-5">Nisjeradioer kan ha inntil kr 135&#xa0;000,- per driftsår i reklame- og sponseinntekter, eller maksimalt 40 prosent av virksomhetens samlede inntekter i driftsåret. Nisjeradio kan ikke betale utbytte til sine eiere.</article><article class="legalP" id="kapittel-1-foreslåttparagraf-4-ledd-6">Det kan i særlige tilfeller søkes om dispensasjon fra inntektsgrensen i konsesjonsperioden. Dette gjelder bare i områder med ett sendernett hvor det ikke er tildelt en alminnelig konsesjon, og etter at det er undersøkt om det foreligger andre konsesjonsinteresser. Dersom inntektsgrensen oppheves inntrer innholdsforpliktelser etter § 7-7.</article><article class="legalP" id="kapittel-1-foreslåttparagraf-4-ledd-7">Medietilsynet fastsetter i forskrift konsesjonsområder for lokalradio.</article></article> <article class="defaultP" margin-top="true">§ 7-3 med paragrafoverskrift skal lyde:</article><article class="futureLegalArticle" data-name="§7-3" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Tildeling av konsesjon til drift av digitalt lokalfjernsyn</span></span><article class="legalP" id="kapittel-1-foreslåttparagraf-5-ledd-1">Konsesjon til drift av digitalt lokalfjernsyn gis etter søknad til Medietilsynet for en periode på ti år. Konsesjoner tildeles fortløpende. Konsesjonsperioden regnes fra tidspunktet for tildeling.</article><article class="legalP" id="kapittel-1-foreslåttparagraf-5-ledd-2">Det kan i særlige tilfeller gis korttidskonsesjoner for digitale lokalfjernsynssendinger til dekning av lokale arrangementer i avgrensede områder. Korttidskonsesjonens lengde fastsettes i forhold til arrangementets lengde.</article><article class="legalP" id="kapittel-1-foreslåttparagraf-5-ledd-3">Konsesjon til digitalt lokalfjernsyn skal tildeles etter objektive, transparente, ikke-diskriminerende og forholdsmessige kriterier.</article><article class="legalP" id="kapittel-1-foreslåttparagraf-5-ledd-4">Ved behandling av søknader etter første ledd om konsesjon for digitalt lokalfjernsyn skal Medietilsynet legge vekt på søkernes faglige og økonomiske forutsetninger.</article><article class="legalP" id="kapittel-1-foreslåttparagraf-5-ledd-5">Ved behandling av søknader kan det også legges vekt på om søkeren har overholdt lov, forskrifter og konsesjonsvilkår for lokalfjernsyn.</article></article> <article class="defaultP" margin-top="true">§ 7-4 med paragrafoverskrift skal lyde:</article><article class="futureLegalArticle" data-name="§7-4" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Søknad om konsesjon til drift av analog lokalkringkasting</span></span><article class="legalP" id="kapittel-1-foreslåttparagraf-6-ledd-1">Adgangen til å søke om konsesjon til analog lokalkringkasting kunngjøres av Medietilsynet med fast søknadsfrist. Søknader skjer på fastsatt skjema.</article><article class="legalP" id="kapittel-1-foreslåttparagraf-6-ledd-2">Søknader som kommer inn etter at konsesjonsperioden har startet, kan i særlige tilfeller innvilges. Med særlige tilfeller forstås bl.a. at det ikke er tildelt konsesjon i ordinær tildelingsrunde, at eksisterende konsesjon er trukket tilbake eller bortfalt, mv. Konsesjoner som tildeles etter at konsesjonsperioden har startet skal gjelde for den resterende delen av konsesjonsperioden.</article></article> <article class="defaultP" margin-top="true">§ 7-5 med paragrafoverskrift skal lyde:</article><article class="futureLegalArticle" data-name="§7-5" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7-5</span>. <span class="legalArticleTitle">Behandling av konsesjonssøknader om drift av analog lokalkringkasting</span></span><article class="legalP" id="kapittel-1-foreslåttparagraf-7-ledd-1">Konsesjon til analog lokalkringkasting skal tildeles etter objektive, transparente, ikke-diskriminerende og forholdsmessige kriterier.</article><article class="legalP" id="kapittel-1-foreslåttparagraf-7-ledd-2">Konsesjon skal kun tildeles søkere som oppfyller minstekrav til faglige og økonomiske forutsetninger for forsvarlig drift av konsesjonen og for å gjennomføre prosjektet i samsvar med søknaden.</article><article class="legalP" id="kapittel-1-foreslåttparagraf-7-ledd-3">Ved behandlingen av søknader om konsesjon for lokalradio etter § 7-2 annet ledd nr. 1 og 2 skal det også legges vekt på hensynet til lokalt mediemangfold, særlig søkerens planer for tilbud av lokalt innhold. Også lokal tilstedeværelse og eiermessig mangfold kan tillegges vekt.</article><article class="legalP" id="kapittel-1-foreslåttparagraf-7-ledd-4">Ved behandling av søknader om konsesjon til drift av bakkesendt allment lokalfjernsyn, skal det legges særlig vekt på om søkeren tar sikte på å etablere et lokalt allmennfjernsynstilbud og å samarbeide med lokale organisasjoner mv. om programutvikling.</article><article class="legalP" id="kapittel-1-foreslåttparagraf-7-ledd-5">Ved behandling av søknad om fornyet konsesjon skal det også legges vekt på om vedkommende konsesjonær har overholdt lov, forskrifter og konsesjonsvilkår for lokalkringkasting.</article></article> <article class="defaultP" margin-top="true">§ 7-6 med paragrafoverskrift skal lyde:</article><article class="futureLegalArticle" data-name="§7-6" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Analogt lokalfjernsyn – programprofil, videresending, mv.</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-8-punkt-1"><article class="legalP" id="kapittel-1-foreslåttparagraf-8-punkt-1-ledd-1">I lokalfjernsyn skal det på hverdager sendes lokalt produserte programmer med lokalt innhold. Det er en målsetting at sendingene alle dager skal inneholde slike programmer.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-8-punkt-2"><article class="legalP" id="kapittel-1-foreslåttparagraf-8-punkt-2-ledd-1">Den som har konsesjon til allment lokalfjernsyn sendt via bakkesendere i VHF- eller UHF-båndet, eller til lokalfjernsyn sendt via bakkesendere begrenset til et område innenfor et annet konsesjonsområde kan, etter avtale med vedkommende programselskap, videresende reklamefrie og reklamefinansierte fjernsynsprogram mottatt via satellitt eller andre overføringsmedier i sine lokalfjernsynssendinger.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-8-punkt-3"><article class="legalP" id="kapittel-1-foreslåttparagraf-8-punkt-3-ledd-1">Lokalfjernsynskonsesjonæren har ansvar for at sendingene ikke er i strid med gjeldende regler om kringkasting.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-8-punkt-4"><article class="legalP" id="kapittel-1-foreslåttparagraf-8-punkt-4-ledd-1">Avtale om videresending som nevnt i nr. 2 må inngås skriftlig. Medietilsynet skal på forhånd godkjenne avtaler om slik videresending. Avtalen skal inneholde bestemmelser om: <ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-punkt-4-ledd-1-punkt-1"><article class="legalP" id="kapittel-1-foreslåttparagraf-8-punkt-4-ledd-1-punkt-1-ledd-1">at partene forplikter seg til å samarbeide om utveksling av programmer og videreutvikling av fjernsynskompetanse,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-punkt-4-ledd-1-punkt-2"><article class="legalP" id="kapittel-1-foreslåttparagraf-8-punkt-4-ledd-1-punkt-2-ledd-1">at programselskapets sendinger ikke skal være i strid med norsk lov, herunder norske reklameregler,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-punkt-4-ledd-1-punkt-3"><article class="legalP" id="kapittel-1-foreslåttparagraf-8-punkt-4-ledd-1-punkt-3-ledd-1">at lokalfjernsynskonsesjonæren har ansvar for sendingene,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-punkt-4-ledd-1-punkt-4"><article class="legalP" id="kapittel-1-foreslåttparagraf-8-punkt-4-ledd-1-punkt-4-ledd-1">at netto inntekt fra salg av lokal reklame tilfaller lokalfjernsynskonsesjonæren, og</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-punkt-4-ledd-1-punkt-5"><article class="legalP" id="kapittel-1-foreslåttparagraf-8-punkt-4-ledd-1-punkt-5-ledd-1">at sendingene på hverdager skal inneholde lokalt produserte programmer med lokalt innhold.</article></article></li></ul></article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-8-punkt-5"><article class="legalP" id="kapittel-1-foreslåttparagraf-8-punkt-5-ledd-1">Universiteter, høgskoler og folkehøgskoler som har konsesjon til drift av undervisningsfjernsyn kan inngå avtale om videresending til undervisningsformål.</article></article></li></ul></article> <article class="defaultP" margin-top="true">§ 7-7 med paragrafoverskrift skal lyde:</article><article class="futureLegalArticle" data-name="§7-7" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 7-7</span>. <span class="legalArticleTitle">Lokalradio – programprofil, videresending, mv.</span></span><article class="legalP" id="kapittel-1-foreslåttparagraf-9-ledd-1">Lokalradio med konsesjon etter § 7-2 nr. 1 eller 2 skal på hverdager i tiden mellom 06.00-19.00 sende minst 30 minutter nyhets- og aktualitetsstoff med tilknytning til konsesjonsområdet. Innholdet skal være fordelt på minst tre atskilte programflater. Konsesjonærene plikter å føre logg over hvilke programflater som oppfyller dette kravet.</article></article> <article class="defaultP" margin-top="true">§ 7-9 med paragrafoverskrift skal lyde:</article><article class="futureLegalArticle" data-name="§7-9" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 7-9</span>. <span class="legalArticleTitle">Sendetidsfordeling i lokalradio</span></span><article class="legalP" id="kapittel-1-foreslåttparagraf-10-ledd-1">Lokalradio med konsesjon etter § 7-2 nr. 1 skal i det minste disponere 12 timer sammenhengende sendetid på hverdager. Lokalradio med konsesjon etter § 7-2 nr. 2 skal disponere all sendetid på ett sendernett. I konsesjonsområder hvor lokalradio med konsesjon etter § 7-2 nr. 1 og/eller nr. 3 deler sendernett, avgjør konsesjonærene på sendernettet fordeling av sendetid.</article><article class="legalP" id="kapittel-1-foreslåttparagraf-10-ledd-2">Sendetidsfordelinger og endringer i disse skal innrapporteres til Medietilsynet innen en måned etter at fordelingen er fastsatt eller endret.</article><article class="legalP" id="kapittel-1-foreslåttparagraf-10-ledd-3">Dersom konsesjonærene ikke kommer til enighet om sendetidsfordeling, kan hver av partene bringe tvisten inn for Medietilsynet, som kan fatte vedtak om fordelingen. Ved vedtak om sendetidsfordeling skal det bl.a. tas hensyn til konsesjonærenes behov for å nå sine målgrupper, samt planlagt inntektsgrunnlag og driftsform. Medietilsynet kan ved fastsettelse av sendetiden for en ny konsesjonsperiode endre sendetidsfordelingen i forhold til forrige konsesjonsperiode. Etter at sendetiden for konsesjonsperioden er fastsatt i henhold til første eller dette ledd eller i klagebehandling etter fjerde ledd, kan en konsesjonær ikke fratas sendetid i et nytt vedtak om sendetidsfordeling i samme konsesjonsperiode. Hvis samtlige konsesjonærer på et sendernett er enige om å endre sendetidsfordelingen, kan sendetidsfordelingen likevel endres i løpet av konsesjonsperioden. Inntil vedtak om sendetidsfordeling for konsesjonsperioden foreligger, plikter konsesjonærene å følge den sendetidsfordeling flertallet av konsesjonærer går inn for. Ved stemmelikhet hos konsesjonærene og i saker om ny sendetidsfordeling i en konsesjonsperiode kan Medietilsynet fastsette midlertidig fordeling som gjelder inntil Medietilsynet har fattet vedtak om sendetidsfordeling etter dette ledd.</article><article class="legalP" id="kapittel-1-foreslåttparagraf-10-ledd-4">Medietilsynets vedtak om sendetidsfordeling kan påklages til departementet etter forvaltningslovens regler.</article></article> <article class="defaultP" margin-top="true">§ 7-11 med paragrafoverskrift skal lyde:</article><article class="futureLegalArticle" data-name="§7-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 7-11</span>. <span class="legalArticleTitle">Årsmelding</span></span><article class="legalP" id="kapittel-1-foreslåttparagraf-11-ledd-1">Konsesjonærene skal innen 1. april hvert år på fastsatt skjema gi Medietilsynet melding om virksomheten det foregående år.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-04-11-354/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-2-ledd-1">Endringene gjelder fra 1. mai 2008.</article></section></main></body></html>