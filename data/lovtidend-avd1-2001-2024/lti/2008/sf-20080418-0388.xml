<!DOCTYPE html><html lang="no"><head><title>Instruks for samfunnssikkerhets- og beredskapsarbeidet til Fylkesmannen og Sysselmannen på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-18-388</dd><dt class="dokid">DokumentID</dt><dd class="dokid">LTI/forskrift/2008-04-18-388</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 5 s 876</dd><dt class="dateInForce">I kraft fra</dt><dd class="dateInForce">2008-04-18</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-04-18-389</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2008-04-25</dd><dt class="journalNumber">Journalnummer</dt><dd class="journalNumber">2008-0335</dd><dt class="titleShort">Korttittel</dt><dd class="titleShort">Instruks for Fylkesmannens beredskapsarbeid</dd><dt class="title">Tittel</dt><dd class="title">Instruks for samfunnssikkerhets- og beredskapsarbeidet til Fylkesmannen og Sysselmannen på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 18. april 2008. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2008-04-18-388</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for samfunnssikkerhets- og beredskapsarbeidet til Fylkesmannen og Sysselmannen på Svalbard<ul class="tocSubUl"><li>I. Formål</li><li>II. Fylkesmannens generelle ansvar for samordning av samfunnssikkerhet og beredskap</li><li>III. Fylkesmannens oppgaver som veileder og pådriver</li><li>IV. Fylkesmannens ansvar for egen beredskapsplanlegging</li><li>V. Fylkesberedskapsråd</li><li>VI. Fylkesmannens regionale samordningsansvar ved kriser, katastrofer og ved krig og lignende forhold</li><li>VII. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-18-388" id="dokument"><h1>Instruks for samfunnssikkerhets- og beredskapsarbeidet til Fylkesmannen og Sysselmannen på Svalbard</h1><section class="section" data-name="kapI" id="kapittel-1" data-lovdata-URL="LTI/forskrift/2008-04-18-388/KAPITTEL_1"><h2>I. Formål</h2><article class="legalP" id="kapittel-1-ledd-1">Fylkesmannen skal samordne samfunnssikkerhets- og beredskapsarbeidet i fylket og ivareta en rolle som pådriver og veileder i arbeidet med samfunnssikkerhet og beredskap. Fylkesmannen skal også kunne ivareta sitt ansvar for krisehåndtering ved hendelser i fred, krise og krig.</article><article class="legalP" id="kapittel-1-ledd-2">Formålet med instruksen er å gi nærmere retningslinjer for Fylkesmannens arbeid på området. Instruksen gjelder også for Sysselmannen på Svalbard så langt den passer. Justis- og politidepartementet avgjør hvilke bestemmelser som passer.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-04-18-388/KAPITTEL_2"><h2>II. Fylkesmannens generelle ansvar for samordning av samfunnssikkerhet og beredskap</h2><article class="legalP" id="kapittel-2-ledd-1">Fylkesmannen har ansvar for å samordne, holde oversikt over og informere om samfunnssikkerhet og beredskap i fylket.</article> <article class="defaultP" margin-top="true"><i>Fylkesmannen skal:</i><ul class="defaultList"><li data-li-identifier="1." data-name="1."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">Ha oversikt over risiko- og sårbarhet i fylket. I den forbindelse kan Fylkesmannen innhente nødvendige opplysninger fra alle statlige, fylkeskommunale og kommunale myndigheter i fylket. Fylkesmannen bør også anmode om nødvendig informasjon fra øvrige aktuelle virksomheter.</article></article></li><li data-li-identifier="2." data-name="2."><article class="listArticle" id="kapittel-2-ledd-1-punkt-2"><article class="legalP" id="kapittel-2-ledd-1-punkt-2-ledd-1">Ha oversikt over og samordne myndighetenes krav og forventninger til kommunenes samfunnssikkerhets- og beredskapsarbeid.</article></article></li><li data-li-identifier="3." data-name="3."><article class="listArticle" id="kapittel-2-ledd-1-punkt-3"><article class="legalP" id="kapittel-2-ledd-1-punkt-3-ledd-1">Holde sentrale myndigheter og regionale samarbeidende etater orientert om situasjonen innen fylket, herunder ta opp spørsmål som har betydning utover fylkesgrensen og riksgrensen der det er aktuelt.</article></article></li><li data-li-identifier="4." data-name="4."><article class="listArticle" id="kapittel-2-ledd-1-punkt-4"><article class="legalP" id="kapittel-2-ledd-1-punkt-4-ledd-1">Samordne den fylkesvise planleggingen og kontakten innen totalforsvaret, inkludert forebygging, beredskapsplanlegging og håndtering. Fylkesmannen skal også samordne den sivile planleggingen med Forsvarets muligheter for støtte til det sivile samfunn og med Forsvarets behov for sivil støtte.</article></article></li><li data-li-identifier="5." data-name="5."><article class="listArticle" id="kapittel-2-ledd-1-punkt-5"><article class="legalP" id="kapittel-2-ledd-1-punkt-5-ledd-1">Bistå sentrale myndigheter ved planlegging og gjennomføring av nasjonale beredskapstiltak.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/forskrift/2008-04-18-388/KAPITTEL_3"><h2>III. Fylkesmannens oppgaver som veileder og pådriver</h2><article class="legalP" id="kapittel-3-ledd-1">Fylkesmannen skal føre tilsyn med hjemmel i gjeldende lov- og forskriftsverk og gi råd, veilede og være pådriver for målrettet og systematisk arbeid med samfunnssikkerhet og beredskap i fylket.</article> <article class="defaultP" margin-top="true"><i>Fylkesmannen skal:</i><ul class="defaultList"><li data-li-identifier="1." data-name="1."><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">Påse at fylkeskommunen og kommunene ivaretar samfunnssikkerhet og beredskap i sin samfunnsplanlegging, for eksempel ved risiko- og sårbarhetsvurderinger.</article></article></li><li data-li-identifier="2." data-name="2."><article class="listArticle" id="kapittel-3-ledd-1-punkt-2"><article class="legalP" id="kapittel-3-ledd-1-punkt-2-ledd-1">Ta initiativ til og legge til rette for å få utført beredskapsplanlegging. Dette gjelder spesielt beredskapsplanleggingen til fylkeskommunale og kommunale myndigheter, interkommunale selskaper og statlige regionale etater.</article></article></li><li data-li-identifier="3." data-name="3."><article class="listArticle" id="kapittel-3-ledd-1-punkt-3"><article class="legalP" id="kapittel-3-ledd-1-punkt-3-ledd-1">Planlegge og lede beredskapsøvelser og -kurs innen fylket.</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/forskrift/2008-04-18-388/KAPITTEL_4"><h2>IV. Fylkesmannens ansvar for egen beredskapsplanlegging</h2><article class="legalP" id="kapittel-4-ledd-1">Fylkesmannen skal legge til rette for at embetet kan utføre pålagte oppgaver innen samfunnssikkerhet og beredskap.</article> <article class="defaultP" margin-top="true"><i>Fylkesmannen skal:</i><ul class="defaultList"><li data-li-identifier="1." data-name="1."><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">Utvikle planverk og gjennomføre øvelser og kompetansehevende tiltak for å kunne utøve ansvaret for regional krisehåndtering og samordning på en tilfredsstillende måte.</article></article></li><li data-li-identifier="2." data-name="2."><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">Ha planer for informasjonsberedskap for å ivareta helhetlig og samordnet informasjon til befolkningen.</article></article></li><li data-li-identifier="3." data-name="3."><article class="listArticle" id="kapittel-4-ledd-1-punkt-3"><article class="legalP" id="kapittel-4-ledd-1-punkt-3-ledd-1">Ha ordninger for mottak og formidling av ugraderte og graderte beredskapsmeldinger, herunder varsling av sentralt iverksatte beredskapstiltak.</article></article></li></ul></article></section><section class="section" data-name="kapV" id="kapittel-5" data-lovdata-URL="LTI/forskrift/2008-04-18-388/KAPITTEL_5"><h2>V. Fylkesberedskapsråd</h2><article class="legalP" id="kapittel-5-ledd-1">Fylkesmannen skal oppnevne et fylkesberedskapsråd.</article> <article class="defaultP" margin-top="true"><i>Fylkesberedskapsrådet skal:</i><ul class="defaultList"><li data-li-identifier="1." data-name="1."><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">Drøfte samfunnssikkerhets- og beredskapsspørsmål og være et forum for gjensidig orientering om beredskapsarbeidet på de forskjellige områder.</article></article></li><li data-li-identifier="2." data-name="2."><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">Bidra til å holde oversikt over sikkerhets- og beredskapsarbeidet i fylket.</article></article></li><li data-li-identifier="3." data-name="3."><article class="listArticle" id="kapittel-5-ledd-1-punkt-3"><article class="legalP" id="kapittel-5-ledd-1-punkt-3-ledd-1">Kunne være et instrument for Fylkesmannen for samordning av krisehåndtering under alvorlige hendelser i fred, krise og krig.</article></article></li><li data-li-identifier="4." data-name="4."><article class="listArticle" id="kapittel-5-ledd-1-punkt-4"><article class="legalP" id="kapittel-5-ledd-1-punkt-4-ledd-1">Ledes av Fylkesmannen som også oppnevner regionale ledere som medlemmer til rådet. Hele rådet skal innkalles minst én gang i året. Fylkesmannen avgjør for øvrig hvor ofte rådet skal møtes, og om hele eller bare deler av rådet skal innkalles.</article></article></li><li data-li-identifier="5." data-name="5."><article class="listArticle" id="kapittel-5-ledd-1-punkt-5"><article class="legalP" id="kapittel-5-ledd-1-punkt-5-ledd-1">Ha medlemmer fra politiet, Forsvaret, Sivilforsvaret, frivillige organisasjoner og statlige og fylkeskommunale etater som har vesentlige beredskapsoppgaver. I tillegg bør det vurderes deltakelse fra andre sentrale beredskapsaktører som for eksempel virksomheter som har ansvar for kritisk infrastruktur og andre samfunnskritiske funksjoner i fylket.</article></article></li><li data-li-identifier="6." data-name="6."><article class="listArticle" id="kapittel-5-ledd-1-punkt-6"><article class="legalP" id="kapittel-5-ledd-1-punkt-6-ledd-1">Bidra til at medlemmene planlegger ut fra et felles kommunisert risiko- og trusselbilde.</article></article></li></ul></article></section><section class="section" data-name="kapVI" id="kapittel-6" data-lovdata-URL="LTI/forskrift/2008-04-18-388/KAPITTEL_6"><h2>VI. Fylkesmannens regionale samordningsansvar ved kriser, katastrofer og ved krig og lignende forhold</h2><article class="legalP" id="kapittel-6-ledd-1">Fylkesmannen skal utøve et samordningsansvar for krisehåndteringen på regionalt nivå for å sikre optimale og samordnede løsninger mellom aktørene.</article> <article class="defaultP" margin-top="true"><i>Fylkesmannen skal:</i><ul class="defaultList"><li data-li-identifier="1." data-name="1."><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">Samordne krisehåndteringen regionalt i henhold til gitte instrukser, retningslinjer og lover.</article></article></li><li data-li-identifier="2." data-name="2."><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">Skaffe seg oversikt over situasjonen i fylket og befolkningens behov og rapportere denne til sentrale myndigheter.</article></article></li><li data-li-identifier="3." data-name="3."><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">Bidra til god kontakt og gjensidig bistand og samarbeid mellom sivile og militære myndigheter og samordne den sivile del av totalforsvaret.</article></article></li><li data-li-identifier="4." data-name="4."><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">Sørge for at fylkets ressurser fordeles og utnyttes på en hensiktsmessig måte for dekning av sivilbefolkningens behov og for den samlede forsvarsinnsats i henhold til aktuelle retningslinjer fra aktuelt fagdepartement. Fylkesmannen skal herunder om nødvendig og i samarbeid med andre myndigheter samordne og prioritere mellom sivile behov.</article></article></li><li data-li-identifier="5." data-name="5."><article class="listArticle" id="kapittel-6-ledd-1-punkt-5"><article class="legalP" id="kapittel-6-ledd-1-punkt-5-ledd-1">Dersom Fylkesmannen er avskåret fra forbindelse med regjeringen, eller det på grunn av forholdene er fare ved opphold og i den utstrekning det er uomgjengelig nødvendig for å ivareta samfunnsviktige interesser, gi bestemmelser og utøve forvaltningsmyndighet som nevnt i lov 15. desember 1950 nr. 7 om særlige rådgjerder under krig, krigsfare og liknende forhold (beredskapsloven) § 5 første ledd, jf. § 3. Dette gjelder selv om Fylkesmannen ikke har fått særskilt fullmakt til slik myndighetsutøvelse.</article></article></li></ul></article> <article class="defaultP" margin-top="true"><i>Fylkesmannen kan:</i><ul class="defaultList"><li data-li-identifier="1." data-name="1."><article class="listArticle" id="kapittel-6-ledd-1-punkt-6"><article class="legalP" id="kapittel-6-ledd-1-punkt-6-ledd-1">Om situasjonen gjør det nødvendig under krig, krigsfare og liknende forhold, gi direktiver til forvaltningsorganer i fylket og omgjøre deres avgjørelser. Dette gjelder også i forhold til politiet.</article></article></li><li data-li-identifier="2." data-name="2."><article class="listArticle" id="kapittel-6-ledd-1-punkt-7"><article class="legalP" id="kapittel-6-ledd-1-punkt-7-ledd-1">Overlate myndighetsutøvelse til andre lokale forvaltningsorganer. På erklært krigsskueplass skal Fylkesmannen overlate ledelsen av fylkesadministrasjonen til de militære myndigheter i den utstrekning disse krever det etter nevnte lov 15. desember 1950 nr. 7 § 5 første ledd, jf. § 6.</article></article></li></ul></article><article class="legalP" id="kapittel-6-ledd-2">Ved tvister mellom fylkene avgjøres saken av Justis- og politidepartementet.</article></section><section class="section" data-name="kapVII" id="kapittel-7" data-lovdata-URL="LTI/forskrift/2008-04-18-388/KAPITTEL_7"><h2>VII. Ikrafttredelse</h2><article class="legalP" id="kapittel-7-ledd-1">Instruksen trer i kraft straks.</article></section></main></body></html>