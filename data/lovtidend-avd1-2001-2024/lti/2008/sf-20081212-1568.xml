<!DOCTYPE html><html lang="no"><head><title>Forskrift for studier ved Universitetet i Tromsø</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-12-1568</dd><dt class="dokid">DokumentID</dt><dd class="dokid">LTI/forskrift/2008-12-12-1568</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 1 s 97</dd><dt class="dateInForce">I kraft fra</dt><dd class="dateInForce">2009-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-21-827</li><li>forskrift/2005-11-24-1777</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2009-01-09 14:05</dd><dt class="journalNumber">Journalnummer</dt><dd class="journalNumber">2009-0015</dd><dt class="titleShort">Korttittel</dt><dd class="titleShort">Forskrift om studier ved UiT</dd><dt class="title">Tittel</dt><dd class="title">Forskrift for studier ved Universitetet i Tromsø</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av universitetsstyret 12. desember 2008 med hjemmel i lov 1. april 2005 nr. 15 om universiteter og høyskoler § 3-3 og § 3-9.</dd><dt class="refid">RefID</dt><dd class="refid">forskrift/2008-12-12-1568</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for studier ved Universitetet i Tromsø<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1. Forskriftens virkeområde</li><li>§ 2. Utfyllende bestemmelser</li><li>§ 3. Terminologier</li></ul></li><li>Kapittel II. Fag- og studieplan<ul class="tocSubUl"><li>§ 4. Fastsetting av fag- og studieplan</li><li>§ 5. Studieprogrammer</li></ul></li><li>Kapittel III. Gradene høgskolekandidat, bachelor og master, samt yrkesutdanninger<ul class="tocSubUl"><li>§ 6. Forvaltning og tildeling av gradene høgskolekandidat, bachelor og master, samt yrkesutdanninger</li><li>§ 7. Høgskolekandidat og yrkesutdanninger</li><li>§ 8. Bachelorgrad</li><li>§ 9. Mastergrad</li><li>§ 10. Krav til selvstendig arbeid i mastergrad</li><li>§ 11. Vitnemål</li></ul></li><li>Kapittel IV. Gradene cand.med. og cand.psychol.<ul class="tocSubUl"><li>§ 12. Graden cand.med.</li><li>§ 13. Graden cand.psychol.</li></ul></li><li>Kapittel V. Fritak og reduksjon av studiepoeng<ul class="tocSubUl"><li>§ 14. Fritak</li><li>§ 15. Reduksjon i studiepoeng</li></ul></li><li>Kapittel VI. Studierett, permisjon, utdanningsplan og undervisningsterminene<ul class="tocSubUl"><li>§ 16. Studierett</li><li>§ 17. Overføring av studierett mellom læresteder</li><li>§ 18. Permisjon</li><li>§ 19. Utdanningsplan</li><li>§ 20. Undervisningsterminene</li></ul></li><li>Kapittel VII. Bortvisning og utestenging<ul class="tocSubUl"><li>§ 21. Bortvisning og utestenging</li></ul></li><li>Kapittel VIII. Ikrafttredelse<ul class="tocSubUl"><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-12-1568" id="dokument"><h1>Forskrift for studier ved Universitetet i Tromsø</h1><section class="section" data-name="kapI" id="kapittel-1" data-lovdata-URL="LTI/forskrift/2008-12-12-1568/KAPITTEL_1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTI/forskrift/2008-12-12-1568/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for studier ved Universitetet i Tromsø.</article><article class="legalP" id="kapittel-1-paragraf-1-ledd-2">Forskriften gjelder ikke for doktorgradsprogram ved Universitetet i Tromsø.</article><article class="legalP" id="kapittel-1-paragraf-1-ledd-3">Enkeltvedtak som bygger på bestemmer etter denne forskriften kan påklages. Universitetets klagenemnd er klageinstans.</article></article><article class="legalArticle" data-lovdata-URL="LTI/forskrift/2008-12-12-1568/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Utfyllende bestemmelser</span></h3><article class="legalP" id="kapittel-1-paragraf-2-ledd-1">Avdelingene selv kan fastsette utfyllende regler til denne forskrift for studier de er faglig ansvarlige for. For studier hvor det undervises ved flere avdelinger, skal utfyllende regler godkjennes av alle involverte avdelinger. Ved uenighet skal styret fastsette utfyllende regler. Universitetsdirektøren skal straks underrettes ved fastsetting av utfyllende regler og endringer av disse.</article></article><article class="legalArticle" data-lovdata-URL="LTI/forskrift/2008-12-12-1568/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Terminologier</span></h3><article class="legalP" id="kapittel-1-paragraf-3-ledd-1"><table><tbody><tr><td data-text-align="left" data-vertical-align="top"><i>Eksamen:</i></td><td data-text-align="left" data-vertical-align="top">Prøve av studentenes kunnskaper og ferdigheter i de tilfeller det gis en karakter som angis på vitnemålet eller karakterutskriften, eller som inngår i beregningsgrunnlaget for en karakter som angis på vitnemålet eller karakterutskriften.</td></tr><tr><td data-text-align="left" data-vertical-align="top"><i>Emne:</i></td><td data-text-align="left" data-vertical-align="top">Den minste enheten som kan inngå i et fag eller et studieprogram. Alle emner skal ha et omfang angitt i studiepoeng.</td></tr><tr><td data-text-align="left" data-vertical-align="top"><i>Emnegruppe:</i></td><td data-text-align="left" data-vertical-align="top">Samling av emner fra ett eller flere fag som i en fag- eller studieplan er definert til å utgjøre en samlet faglig enhet.</td></tr><tr><td data-text-align="left" data-vertical-align="top"><i>Fag:</i></td><td data-text-align="left" data-vertical-align="top">Samling av emner som er beslektet og som er samlet under en felles fagbetegnelse.</td></tr><tr><td data-text-align="left" data-vertical-align="top"><i>Fagplan:</i></td><td data-text-align="left" data-vertical-align="top">En plan som konkretiserer det faglige innholdet i studier som reguleres av rammeplaner.</td></tr><tr><td data-text-align="left" data-vertical-align="top"><i>Fordypning:</i></td><td data-text-align="left" data-vertical-align="top">Gruppe av emner som i fag- eller studieplanen er definert til å høre faglig sammen og som kan utfylle hverandre på en slik måte at de bygger på og går ut over grunnivået i et fag.</td></tr><tr><td data-text-align="left" data-vertical-align="top"><i>Rammeplan:</i></td><td data-text-align="left" data-vertical-align="top">En nasjonal plan fastsatt av fagdepartementet. Planen beskriver læringsmål, faglig innhold, oppbygging og gjennomføring av yrkesutdanninger.</td></tr><tr><td data-text-align="left" data-vertical-align="top"><i>Selvstendig arbeid:</i></td><td data-text-align="left" data-vertical-align="top">Avsluttende arbeid av et nærmere angitt omfang som inngår i mastergradseksamen og som skal vise selvstendig forståelse, refleksjon og modning.</td></tr><tr><td data-text-align="left" data-vertical-align="top"><i>Studieplan:</i></td><td data-text-align="left" data-vertical-align="top">En plan som beskriver læringsmål, faglige komponenter, oppbygging og gjennomføring av studiet.</td></tr><tr><td data-text-align="left" data-vertical-align="top"><i>Studiepoeng:</i></td><td data-text-align="left" data-vertical-align="top">Mål på arbeidsmengde. 60 studiepoeng tilsvarer ett studieårs arbeidsinnsats.</td></tr><tr><td data-text-align="left" data-vertical-align="top"><i>Studieprogram:</i></td><td data-text-align="left" data-vertical-align="top">Et flerårig helhetlig studium som leder fram til en grad eller yrkesutdanning.</td></tr><tr><td data-text-align="left" data-vertical-align="top"><i>Studieretning:</i></td><td data-text-align="left" data-vertical-align="top">Definerte fagretninger innenfor et studieprogram.</td></tr><tr><td data-text-align="left" data-vertical-align="top"><i>Studierett:</i></td><td data-text-align="left" data-vertical-align="top">Rettigheter tilknyttet et studium, for eksempel rett til organisert veiledning, smågruppeundervisning, laboratoriekurs, oppgaveløsning. Studieretten tildeles etter institusjonens tilbud om studieplass og studentenes aksept av denne.</td></tr><tr><td data-text-align="left" data-vertical-align="top"><i>Utdanningsplan:</i></td><td data-text-align="left" data-vertical-align="top">En plan inngått av institusjon og den enkelte student for gjennomføring av et studieprogram. Planen inneholder bestemmelser om institusjonens ansvar og forpliktelser overfor studenten, og studentens forpliktelser overfor institusjonen og medstudenter.</td></tr><tr><td data-text-align="left" data-vertical-align="top"><i>Årsstudium:</i></td><td data-text-align="left" data-vertical-align="top">Et studium som er normert til 60 studiepoeng.</td></tr></tbody></table></article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-12-12-1568/KAPITTEL_2"><h2>Kapittel II. Fag- og studieplan</h2><article class="legalArticle" data-lovdata-URL="LTI/forskrift/2008-12-12-1568/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fastsetting av fag- og studieplan</span></h3><article class="legalP" id="kapittel-2-paragraf-1-ledd-1">Det skal fastsettes fag- eller studieplan for alle studier som tilbys ved Universitetet i Tromsø og som godskrives studentene i form av studiepoeng. Krav til innhold og tilgjengeliggjøring fastsettes i universitetets kvalitetssikringssystem.</article><article class="legalP" id="kapittel-2-paragraf-1-ledd-2">Avdelingene selv fastsetter fag- og studieplan for studier som hører inn under avdelingens forvaltningsområde. Universitetsdirektøren skal straks underrettes om nye fag- eller studieplaner og endringer i eksisterende fag- eller studieplaner.</article><article class="legalP" id="kapittel-2-paragraf-1-ledd-3">Fag- eller studieplan for studier hvor det undervises ved flere avdelinger, skal godkjennes av alle involverte avdelinger. Ved uenighet fastsettes fag- eller studieplanen av styret. Styret fastsetter også hvilken avdeling som skal være administrativt ansvarlig, dersom avdelingene ikke er enige om dette.</article><article class="legalP" id="kapittel-2-paragraf-1-ledd-4">Endringer i fag- eller studieplaner gis virkning fra neste studieår.</article><article class="legalP" id="kapittel-2-paragraf-1-ledd-5">Studentene har plikt til å sette seg inn i fag- eller studieplanen for det eller de studier studenten er tatt opp til.</article></article><article class="legalArticle" data-lovdata-URL="LTI/forskrift/2008-12-12-1568/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Studieprogrammer</span></h3><article class="legalP" id="kapittel-2-paragraf-2-ledd-1">Alle studieprogram og årsstudier skal være beskrevet i en fag- eller studieplan. Et studieprogram kan ha flere studieretninger. Studieprogrammene bygges opp av emner. Alle emner ved Universitetet i Tromsø skal være gitt en emnebeskrivelse.</article><article class="legalP" id="kapittel-2-paragraf-2-ledd-2">Universitetsstyret oppretter og nedlegger studieprogrammer og studieretninger i studieprogrammene. Avdelingene kan vedta mindre endringer i studieprogrammer som de forvalter.</article><article class="legalP" id="kapittel-2-paragraf-2-ledd-3">Universitetsstyret avgjør om et emne skal kunne tilbys desentralisert.</article><article class="legalP" id="kapittel-2-paragraf-2-ledd-4">Universitetsstyret fastsetter bruk og omfang av egenbetaling for studium, emner og emnegrupper.</article><article class="legalP" id="kapittel-2-paragraf-2-ledd-5">Avdelingene oppretter og nedlegger studier med et omfang på 60 studiepoeng eller mindre.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2008-12-12-1568/KAPITTEL_3"><h2>Kapittel III. Gradene høgskolekandidat, bachelor og master, samt yrkesutdanninger</h2><article class="legalArticle" data-lovdata-URL="LTI/forskrift/2008-12-12-1568/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forvaltning og tildeling av gradene høgskolekandidat, bachelor og master, samt yrkesutdanninger</span></h3><article class="legalP" id="kapittel-3-paragraf-1-ledd-1">Universitetet i Tromsø tildeler høgskolekandidat av 120 studiepoengs omfang, bachelorgrad av 180 studiepoengs omfang, bachelorgrad av 240 studiepoengs omfang, mastergrad av 120 studiepoengs omfang, mastergrad av 300 studiepoengs omfang og erfaringsbasert mastergrad av 90 eller 120 studiepoengs omfang.</article><article class="legalP" id="kapittel-3-paragraf-1-ledd-2">Universitetet i Tromsø tildeler yrkesutdanningene allmennlærerutdanning av 240 studiepoengs omfang og faglærerutdanning av 240 studiepoengs omfang.</article><article class="legalP" id="kapittel-3-paragraf-1-ledd-3">Gradene høgskolekandidat, bachelor og master, samt yrkesutdanninger tildeles av rektor eller av en avdeling etter universitetsstyrets bestemmelse i forhold til det enkelte studieprogram. Bachelorgrad i fritt sammensatte fag tildeles av rektor.</article></article><article class="legalArticle" data-lovdata-URL="LTI/forskrift/2008-12-12-1568/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Høgskolekandidat og yrkesutdanninger</span></h3><article class="legalP" id="kapittel-3-paragraf-2-ledd-1">For å få tildelt graden høgskolekandidat, må kandidaten ha avlagt og bestått de emner som er fastsatt i studieplanen.</article><article class="legalP" id="kapittel-3-paragraf-2-ledd-2">For å få tildelt yrkesutdanningene må kandidaten ha avlagt og bestått de emner som er fastsatt i fagplanen.</article></article><article class="legalArticle" data-lovdata-URL="LTI/forskrift/2008-12-12-1568/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bachelorgrad</span></h3><article class="legalP" id="kapittel-3-paragraf-3-ledd-1">For å få tildelt en bachelorgrad, må kandidaten ha avlagt eksamen i og bestått emner som til sammen må utgjøre minst 180 studiepoeng. Studenter som følger et studieprogram, må ha avlagt eksamen i og bestått de emner som inngår i studieprogrammet.</article><article class="legalP" id="kapittel-3-paragraf-3-ledd-2">I de 180 studiepoengene skal det normalt inngå et førstesemesterstudium bestående av examen philosophicum med et omfang av 10 studiepoeng, examen facultatum med et omfang av 10 studiepoeng og et fagemne med et omfang av 10 studiepoeng. I stedet for examen facultatum og et fagemne med et omfang av 10 studiepoeng, kan det inngå fagemner med et samlet omfang av 20 studiepoeng. I førstesemesterstudiet skal det gis undervisning og veiledning i informasjonskompetanse. For å kunne få tildelt bachelorgrad i fritt sammensatte fag må studenten ha avlagt eksamen i og bestått examen philosophicum og examen facultatum.</article><article class="legalP" id="kapittel-3-paragraf-3-ledd-3">I de 180 studiepoengene skal det inngå en fordypning i fag, emne eller emnegruppe på minimum 80 studiepoeng dersom ikke annet framgår av rammeplan. De enkelte studieplanene definerer fordypningskravet. For å kunne få tildelt bachelorgrad i fritt sammensatte fag må det i tillegg til en fordypning på minimum 80 studiepoeng, inngå en emnegruppe med et samlet omfang på minimum 30 studiepoeng.</article><article class="legalP" id="kapittel-3-paragraf-3-ledd-4">Minst 90 av studiepoengene som skal inngå i grunnlaget for bachelorgraden, skal ikke være en del av tidligere oppnådd grad eller yrkesutdanning. Kandidaten må opplyse om eventuelle vitnemål utstedt fra annet universitet og høyskole.</article></article><article class="legalArticle" data-lovdata-URL="LTI/forskrift/2008-12-12-1568/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Mastergrad</span></h3><article class="legalP" id="kapittel-3-paragraf-4-ledd-1">For å få tildelt mastergrad av 120 studiepoengs omfang, mastergrad av 300 studiepoengs omfang og erfaringsbasert mastergrad av 90 eller 120 studiepoengs omfang, må kravene som stilles i forskrift om krav til mastergrad gitt av departementet være oppfylt.</article><article class="legalP" id="kapittel-3-paragraf-4-ledd-2">I tillegg må kandidaten ha avlagt eksamen i og bestått de emner som er fastsatt i studieplanen.</article><article class="legalP" id="kapittel-3-paragraf-4-ledd-3">I et mastergradsprogram av 300 studiepoengs omfang må det normalt inngå et førstesemesterstudium bestående av examen philosophicum med et omfang av 10 studiepoeng, examen facultatum med et omfang av 10 studiepoeng og et fagemne med et omfang av 10 studiepoeng. I stedet for examen facultatum med et omfang av 10 studiepoeng og et fagemne med et omfang av 10 studiepoeng, kan det inngå fagemner med et samlet omfang av 20 studiepoeng. Det skal gis undervisning og veiledning i informasjonskompetanse.</article><article class="legalP" id="kapittel-3-paragraf-4-ledd-4">Minst 90 av studiepoengene som skal inngå i grunnlaget for mastergraden, skal ikke være en del av tidligere oppnådd grad eller yrkesutdanning. Kandidaten må opplyse om eventuelle vitnemål utstedt fra annet universitet og høyskole.</article></article><article class="legalArticle" data-lovdata-URL="LTI/forskrift/2008-12-12-1568/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til selvstendig arbeid i mastergrad</span></h3><article class="legalP" id="kapittel-3-paragraf-5-ledd-1">I mastergradsprogrammet skal det inngå et selvstendig arbeid. Det selvstendige arbeidet kan defineres av studenten selv innenfor de rammer studieplanen setter, eller være en gitt oppgave utdelt av avdelingen.</article><article class="legalP" id="kapittel-3-paragraf-5-ledd-2">Mastergrad av 120 studiepoengs omfang og erfaringsbasert mastergrad av 90 eller 120 studiepoengs omfang skal inkludere selvstendig arbeid av minimum 30 studiepoengs omfang.</article><article class="legalP" id="kapittel-3-paragraf-5-ledd-3">Mastergrad av 300 studiepoengs omfang skal inkludere selvstendig arbeid av minimum 20 studiepoengs omfang.</article><article class="legalP" id="kapittel-3-paragraf-5-ledd-4">Omfanget av det selvstendige arbeidet skal ikke overstige 60 studiepoeng.</article></article><article class="legalArticle" data-lovdata-URL="LTI/forskrift/2008-12-12-1568/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vitnemål</span></h3><article class="legalP" id="kapittel-3-paragraf-6-ledd-1">For oppnådd høgskolekandidat angis gradens faglige innhold på vitnemålet som «Høgskolekandidat i (tittel på studieprogram)».</article><article class="legalP" id="kapittel-3-paragraf-6-ledd-2">For oppnådd bachelorgrad etter 1. august 2009 angis gradens faglige innhold på vitnemålet som «Bachelor i (tittel på studieprogram)». Universitetsdirektøren fastsetter hvordan gradens faglige innhold skal angis på vitnemålet for bachelorgrad som er oppnådd før 1. august 2009.</article><article class="legalP" id="kapittel-3-paragraf-6-ledd-3">For oppnådd bachelorgrad i fritt sammensatte fag angis graden på vitnemålet som «Bachelor» uten faglig tilleggsbetegnelse.</article><article class="legalP" id="kapittel-3-paragraf-6-ledd-4">For oppnådd mastergrad med et omfang av 120 eller 300 studiepoeng angis gradens faglige innhold på vitnemålet som «Master i (tittel på studieprogram)». Norges fiskerihøgskole kan i stedet for (tittel på studieprogram) benytte (tittel på studieprogram/fiskerikandidat) og (tittel på studieprogram/siviløkonom).</article><article class="legalP" id="kapittel-3-paragraf-6-ledd-5">For oppnådd erfaringsbasert mastergrad angis gradens faglige innhold på vitnemålet som «Erfaringsbasert master i (tittel på studieprogram)».</article><article class="legalP" id="kapittel-3-paragraf-6-ledd-6">For oppnådd mastergrad i studier som erstatter de tidligere sivilingeniørstudiene, kan gradens faglige innhold på vitnemålet angis som «Master i teknologi/sivilingeniør».</article><article class="legalP" id="kapittel-3-paragraf-6-ledd-7">For oppnådd mastergrad med integrert praktisk-pedagogisk utdanning angis gradens faglige innhold på vitnemålet som «Master i (tittel på studieprogram)» med tilføyelsen «med integrert praktisk-pedagogisk utdanning».</article><article class="legalP" id="kapittel-3-paragraf-6-ledd-8">For oppnådd yrkesutdanning oppgis navnet på utdanningen på vitnemålet som «Allmennlærerutdanning» eller «Faglærerutdanning i praktiske og estetiske fag».</article><article class="legalP" id="kapittel-3-paragraf-6-ledd-9">Det utstedes eget vitnemål for fullført jordmorutdanning og praktisk-pedagogisk utdanning.</article><article class="legalP" id="kapittel-3-paragraf-6-ledd-10">Det utstedes bare ett vitnemål per kandidat for oppnådd bachelorgrad innenfor et studieprogram og for oppnådd bachelorgrad i fritt sammensatte fag.</article><article class="legalP" id="kapittel-3-paragraf-6-ledd-11">Det utstedes ikke vitnemål fra Universitetet i Tromsø til kandidater som har avlagt eksamener med mindre omfang enn 60 studiepoeng ved universitetet.</article><article class="legalP" id="kapittel-3-paragraf-6-ledd-12">Ved vitnemålet skal det følge med et engelskspråklig vitnemålstillegg som gir en nærmere beskrivelse av kandidatens utdanning og av høgre norsk utdanningssystem, Diploma supplement.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2008-12-12-1568/KAPITTEL_4"><h2>Kapittel IV. Gradene cand.med. og cand.psychol.</h2><article class="legalArticle" data-lovdata-URL="LTI/forskrift/2008-12-12-1568/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Graden cand.med.</span></h3><article class="legalP" id="kapittel-4-paragraf-1-ledd-1">Det medisinske fakultet tildeler graden candidatus/candidata medisinae, som gir rett til tilsvarende tittel. Graden gis for fullført integrert studium i medisin av seks års varighet.</article><article class="legalP" id="kapittel-4-paragraf-1-ledd-2">I studiet må examen philosophicum med et omfang av 10 studiepoeng inngå.</article></article><article class="legalArticle" data-lovdata-URL="LTI/forskrift/2008-12-12-1568/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Graden cand.psychol.</span></h3><article class="legalP" id="kapittel-4-paragraf-2-ledd-1">Det samfunnsvitenskapelige fakultet tildeler graden candidatus/candidata psychologiae, som gir rett til tilsvarende tittel. Graden gis for fullført integrert studium i psykologi av seks års varighet.</article><article class="legalP" id="kapittel-4-paragraf-2-ledd-2">I studiet må det inngå et førstesemesterstudium bestående av examen philosophicum med et omfang av 10 studiepoeng, examen facultatum med et omfang av 10 studiepoeng og et fagemne med et omfang av 10 studiepoeng. I stedet for examen facultatum med et omfang av 10 studiepoeng og et fagemne med et omfang av 10 studiepoeng, kan det inngå fagemner med et samlet omfang av 20 studiepoeng. Det skal gis undervisning og veiledning i informasjonskompetanse.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2008-12-12-1568/KAPITTEL_5"><h2>Kapittel V. Fritak og reduksjon av studiepoeng</h2><article class="legalArticle" data-lovdata-URL="LTI/forskrift/2008-12-12-1568/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fritak</span></h3><article class="legalP" id="kapittel-5-paragraf-1-ledd-1">Den faglig ansvarlige avdeling kan gi en student fritak for emner som inngår i studieprogrammet dersom det godtgjøres at tilsvarende emner er tatt ved universitetet eller annen utdanningsinstitusjon. Dokumentasjon av realkompetanse kan også gi grunnlag for fritak. Søknad om fritak for examen philosophicum skal behandles av Det samfunnsvitenskapelige fakultet.</article></article><article class="legalArticle" data-lovdata-URL="LTI/forskrift/2008-12-12-1568/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Reduksjon i studiepoeng</span></h3><article class="legalP" id="kapittel-5-paragraf-2-ledd-1">Studenter som avlegger eksamen i emner som faglig dekker hverandre helt eller delvis og er på samme faglige nivå, får redusert sin samlede studiepoengsum for de aktuelle emnene. Faglig ansvarlig avdeling gjør vedtak om omfanget av reduksjonen.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2008-12-12-1568/KAPITTEL_6"><h2>Kapittel VI. Studierett, permisjon, utdanningsplan og undervisningsterminene</h2><article class="legalArticle" data-lovdata-URL="LTI/forskrift/2008-12-12-1568/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Studierett</span></h3><article class="legalP" id="kapittel-6-paragraf-1-ledd-1">Studierett tildeles den som har fått opptak til et studium. Studieretten gjelder fra den dagen Universitetet i Tromsø mottar studentens aksept på tilbudet om opptak. For studenter som er tatt opp til et studieprogram, gjelder studieretten de emnene som er spesifisert i utdanningsplanen etter den progresjon som avdelingen har godkjent. For øvrige studenter gjelder studieretten emnet eller emnene den enkelte student er tatt opp til.</article><article class="legalP" id="kapittel-6-paragraf-1-ledd-2">Den som har akseptert tilbud om studieplass, beholder studieretten inntil ett år ut over normert studieprogresjon i hel- eller deltidsstudier, såfremt avdelingen ikke har fastsatt at studieretten kan beholdes for flere år ut over normert studieprogresjon for det aktuelle studiet. I denne tidsberegningen inngår ikke utsatt studiestart, permisjoner, utestengelse fra universitetet og faglig forsinkelser. Studenter som står i fare for å miste studieretten etter dette ledd skal gis skriftlig forhåndsvarsel senest ved semesterstart. Avdelingene kan inndra studieretten til studenter som har mottatt forhåndsvarsel og som har blitt ytterligere forsinket uten gyldig grunn. Ved vedtak om inndragning av studieretten skal studenten underrettes skriftlig om vedtaket. I underrettelsen skal det opplyses om begrunnelsen for vedtaket og klageadgangen. Den som mister studieretten, kan søke om nytt opptak til studiet.</article><article class="legalP" id="kapittel-6-paragraf-1-ledd-3">Studenter med utdanningsplan må hvert semester bekrefte utdanningsplanen og betale semesteravgift innen fastsatt frist. Med bekreftelse av utdanningsplanen menes bekreftelse av den delen av utdanningsplanen som gjelder inneværende semester.</article><article class="legalP" id="kapittel-6-paragraf-1-ledd-4">Studenter som er tatt opp til studier med et omfang på mindre enn 60 studiepoeng, må hvert semester registrere seg og betale semesteravgift innen fastsatt frist.</article><article class="legalP" id="kapittel-6-paragraf-1-ledd-5">Studieretten opphører i alle tilfelle når den grad eller yrkesutdanning studieprogrammet leder fram til er oppnådd. For studenter som er tatt opp til enkeltemner eller årsstudier, opphører studieretten når emnene er bestått. Studenter som senere ønsker å ta ny eksamen i tidligere beståtte emner, må søke om å få ta eksamen som privatist. Disse studentene er fritatt for eventuelt privatistgebyr for neste ordinære eksamen etter at studieretten har opphørt.</article></article><article class="legalArticle" data-lovdata-URL="LTI/forskrift/2008-12-12-1568/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overføring av studierett mellom læresteder</span></h3><article class="legalP" id="kapittel-6-paragraf-2-ledd-1">En student kan søke om å få overført sin studierett fra et annet lærested underlagt lov om universiteter og høyskoler til Universitetet i Tromsø når:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">Studenten har tatt utdanning som kan innpasses i et studium ved Universitetet i Tromsø, og</article></article></li><li data-li-identifier="2." data-name="2."><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">det er ledig plass på det aktuelle studiet.</article></article></li></ul></article><article class="legalP" id="kapittel-6-paragraf-2-ledd-2">Søknader om overføring av studierett behandles av avdelingen.</article></article><article class="legalArticle" data-lovdata-URL="LTI/forskrift/2008-12-12-1568/§18" data-name="§18" id="kapittel-6-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Permisjon</span></h3><article class="legalP" id="kapittel-6-paragraf-3-ledd-1">En student som får barn under studiene, skal gis rett til permisjon fra studiene under svangerskap og til omsorg for barn, jf. lov om universiteter og høyskoler § 4-5. Permisjon skal også gis på grunnlag av verneplikt.</article><article class="legalP" id="kapittel-6-paragraf-3-ledd-2">Permisjon kan gis på grunnlag av deltakelse i internasjonale forsvarsoperasjoner, studentpolitisk arbeid, attestert langvarig sykdom og andre tungtveiende grunner av faglig, sosial eller personlig art. Avdelingen avgjør søknader om permisjon. Permisjon etter dette ledd kan ikke gis for mer enn to år i løpet av studietiden. Den enkelte avdeling kan i utfyllende bestemmelser fravike bestemmelsene i dette ledd.</article><article class="legalP" id="kapittel-6-paragraf-3-ledd-3">Studenten skal ha rett til å gjenoppta sine studier på tilsvarende nivå som før permisjonen. Avdelingene må så langt det er praktisk mulig legge forholdene til rette for at studenten kan gjenoppta sine studier så raskt som mulig etter endt permisjon.</article></article><article class="legalArticle" data-lovdata-URL="LTI/forskrift/2008-12-12-1568/§19" data-name="§19" id="kapittel-6-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utdanningsplan</span></h3><article class="legalP" id="kapittel-6-paragraf-4-ledd-1">Universitetet i Tromsø skal inngå en utdanningsplan med den enkelte student som er tatt opp til studier av 60 studiepoengs omfang eller mer.</article><article class="legalP" id="kapittel-6-paragraf-4-ledd-2">Utdanningsplanen skal være satt opp slik at studenten skal kunne gjennomføre det planlagte studiet eller studieløp fram til en grad eller yrkesutdanning på normert tid som heltids- eller deltidsstudent.</article><article class="legalP" id="kapittel-6-paragraf-4-ledd-3">Skifte av kull kan foretas etter avtale mellom avdelingen og studenten. Kullskifte kan også ensidig foretas av avdelingen når:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-4-ledd-3-punkt-1"><article class="legalP" id="kapittel-6-paragraf-4-ledd-3-punkt-1-ledd-1">Studenten er mer enn et halvt år forsinket i forhold til normert studieprogresjon eller ligger 30 studiepoeng eller mer etter normert studieprogresjon. Kullskifte innebærer endret utdanningsplan og kan også medføre endringer i pensum og eksamensordninger. Studenten skal gis skriftlig melding om dette.</article></article></li><li data-li-identifier="2." data-name="2."><article class="listArticle" id="kapittel-6-paragraf-4-ledd-3-punkt-2"><article class="legalP" id="kapittel-6-paragraf-4-ledd-3-punkt-2-ledd-1">Studenten får endret studieprogresjon som følge av bestemmelser i fag- eller studieplan.</article></article></li></ul></article></article><article class="legalArticle" data-lovdata-URL="LTI/forskrift/2008-12-12-1568/§20" data-name="§20" id="kapittel-6-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Undervisningsterminene</span></h3><article class="legalP" id="kapittel-6-paragraf-5-ledd-1">Høstsemesteret begynner medio august og avsluttes ultimo desember. Vårsemesteret begynner primo januar og avsluttes medio juni. I denne perioden skal undervisning og eksamen normalt være gjennomført.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2008-12-12-1568/KAPITTEL_7"><h2>Kapittel VII. Bortvisning og utestenging</h2><article class="legalArticle" data-lovdata-URL="LTI/forskrift/2008-12-12-1568/§21" data-name="§21" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Bortvisning og utestenging</span></h3><article class="legalP" id="kapittel-7-paragraf-1-ledd-1">Universitetets klagenemnd kan bortvise og utestenge en student etter reglene i lov om universiteter og høyskoler § 4-8 og § 4-10. Dette gjelder blant annet klanderverdig opptreden, fusk ved eksamen og skikkethetsvurdering.</article><article class="legalP" id="kapittel-7-paragraf-1-ledd-2">Universitetsdirektøren kan gi en student som opptrer på en måte som virker grovt forstyrrende for medstudenters arbeid eller for virksomheten ved universitetet ellers, skriftlig advarsel om at forslag om bortvisning vil bli fremmet for universitetets klagenemnd dersom studenten fortsetter med sin forstyrrende opptreden, jf. lov om universiteter og høyskoler § 4-8 første ledd.</article><article class="legalP" id="kapittel-7-paragraf-1-ledd-3">Universitetsdirektøren kan gi studenten skriftlig advarsel som beskrevet i lov om universiteter og høyskoler § 4-8 første ledd.</article></article></section><section class="section" data-name="kapVIII" id="kapittel-8" data-lovdata-URL="LTI/forskrift/2008-12-12-1568/KAPITTEL_8"><h2>Kapittel VIII. Ikrafttredelse</h2><article class="legalArticle" data-lovdata-URL="LTI/forskrift/2008-12-12-1568/§22" data-name="§22" id="kapittel-8-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Forskriften trer i kraft 1. januar 2009.</article><article class="legalP" id="kapittel-8-paragraf-1-ledd-2">Samtidig oppheves forskrift 21. juni 2007 nr. 827 om studier og eksamener ved Høgskolen i Tromsø og forskrift 24. november 2005 nr. 1777 for studier ved Universitetet i Tromsø.</article></article></section></main></body></html>