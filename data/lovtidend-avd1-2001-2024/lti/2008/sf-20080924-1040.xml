<!DOCTYPE html><html lang="no"><head><title>Forskrift om endring i forskrift om opptak, studier og eksamen ved Den Norske Balletthøyskole (DNBH)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-09-24-1040</dd><dt class="dokid">DokumentID</dt><dd class="dokid">LTI/forskrift/2008-09-24-1040</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 10 s 1503</dd><dt class="dateInForce">I kraft fra</dt><dd class="dateInForce">Høstsemesteret 2008</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-08-24-1037</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§4-10</li><li>lov/2005-04-01-15/§5-1</li><li>lov/2007-12-14-116/§4</li><li>lov/2007-12-14-116/§5</li><li>lov/2007-12-14-116/§10</li><li>forskrift/2008-07-22-828/§8</li><li>forskrift/2008-07-22-828/§14</li><li>forskrift/2008-07-22-828/§15</li><li>forskrift/2008-07-22-828/§16</li><li>forskrift/2008-07-22-828/§17</li><li>forskrift/2008-07-22-828/§18</li><li>forskrift/2008-07-22-828/§19</li><li>forskrift/2008-07-22-828/§20</li><li>forskrift/2008-07-22-828/§21</li><li>forskrift/2008-07-22-828/§22</li></ul></dd><dt class="dateOfPublication">Kunngjort</dt><dd class="dateOfPublication">2008-09-26 14:30</dd><dt class="journalNumber">Journalnummer</dt><dd class="journalNumber">2008-0821</dd><dt class="titleShort">Korttittel</dt><dd class="titleShort">Endr. i forskrift om opptak mv. ved DNBH</dd><dt class="title">Tittel</dt><dd class="title">Forskrift om endring i forskrift om opptak, studier og eksamen ved Den Norske Balletthøyskole (DNBH)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Den Norske Balletthøyskolen 24. september 2008 med hjemmel i lov 1. august 2005 nr. 15 om universiteter og høyskoler § 3-9, § 4-7, § 4-8, § 4-10, § 5-1 og lov 14. desember 2007 nr. 116 om studentsamskipnader § 4, § 5, og § 10, jf. forskrift 22. juli 2008 nr. 828 om studentsamskipnader § 8, § 14, § 15, § 16, § 17, § 18, § 19, § 20, § 21 og § 22.</dd><dt class="refid">RefID</dt><dd class="refid">forskrift/2008-09-24-1040</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier og eksamen ved Den Norske Balletthøyskole (DNBH)<ul class="tocSubUl"><li>I<ul class="tocSubUl"><li>§ 4. Opptaksgrunnlag</li><li>§ 5. Opptakskrav for studiet</li><li>§ 17. Innhold i studie- og fagblokkplaner</li><li>§ 18. Fastsetting av studie- og fagblokkplaner</li><li>§ 24. Godskriving av grad, yrkesutdanning, fag fra institusjon under loven</li><li>§ 25. Godkjenning av grad eller utdanning fra institusjon som går inn under loven</li><li>§ 31. Særordninger til eksamen</li><li>§ 32. Antall forsøk til eksamen</li><li>§ 33. Utsatt eksamen</li><li>§ 35. Fritak fra eksamen</li><li>§ 36. Sensur</li><li>§ 37. Karaktersystem</li><li>§ 42. Grader</li><li>§ 43. Krav til innhold og sammensetning av bachelorgrad</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-09-24-1040" id="dokument"><h1>Forskrift om endring i forskrift om opptak, studier og eksamen ved Den Norske Balletthøyskole (DNBH)</h1><section class="section" data-name="kapI" id="kapittel-1" data-lovdata-URL="LTI/forskrift/2008-09-24-1040/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 24. august 2005 nr. 1037 om opptak, studier og eksamen ved Den Norske Balletthøyskole (DNBH) gjøres følgende endringer:</article> <article class="defaultP" margin-top="true">§ 2 skal lyde: <table><tbody><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">Mål på arbeidsomfang i studiet: 60 studiepoeng tilsvarer ett års studium på full tid.</td></tr><tr><td data-text-align="left" data-vertical-align="top"><i>Studieprogram</i></td><td data-text-align="left" data-vertical-align="top">Et studieløp består av flere fagblokker. Studieprogram kan ha fra 60 til 180 studiepoengs omfang.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">Beskriver studieprogrammet, hvordan det er bygget opp og hvordan fagblokkene som inngår hører sammen.</td></tr><tr><td data-text-align="left" data-vertical-align="top"><i>Fagblokk</i></td><td data-text-align="left" data-vertical-align="top">En fagblokk er en samling av emner.</td></tr><tr><td data-text-align="left" data-vertical-align="top"><i>Fagblokk plan</i></td><td data-text-align="left" data-vertical-align="top">Beskriver mål, organisering, arbeidsmåter, vurderingsordninger, anbefalt litteratur og pensum i fagblokkens emner.</td></tr><tr><td data-text-align="left" data-vertical-align="top"><i>Faglig fordypning</i></td><td data-text-align="left" data-vertical-align="top">2. og 3. studieår i bachelorprogrammet utgjør en faglig fordypning.</td></tr><tr><td data-text-align="left" data-vertical-align="top"><i>Eksamen/vurdering</i></td><td data-text-align="left" data-vertical-align="top">Studentens arbeidsprosess vurderes kontinuerlig med utgangspunkt i studiets mål og innhold. Formell prøving av studentens kunnskaper og ferdigheter, skjer enten underveis og/eller ved slutten av en fagblokk.</td></tr><tr><td data-text-align="left" data-vertical-align="top"><i>Utsatt eksamen</i></td><td data-text-align="left" data-vertical-align="top">For studenter som hadde gyldig fravær ved ordinær eksamen og for studenter som ikke besto ordinær eksamen.</td></tr></tbody></table></article> <article class="defaultP" margin-top="true">§ 4 og § 5 skal lyde:</article><article class="futureLegalArticle" data-name="§4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Opptaksgrunnlag</span></span><article class="legalP" id="kapittel-1-foreslåttparagraf-1-ledd-1">For opptak til studiet ved DNBH som omfattes av denne forskriften kreves generell studiekompetanse eller søkere som kan dokumentere spesielle faglige krav og som blir tatt opp på grunnlag av opptaksprøver etter nærmere regler fastsatt av institusjonen, fastsatt i UH-loven § 3-6 punkt 3.</article></article><article class="futureLegalArticle" data-name="§5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Opptakskrav for studiet</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-punkt-1"><article class="legalP" id="kapittel-1-foreslåttparagraf-2-punkt-1-ledd-1">Opptakskrav til 3-årig bachelor i dans og pedagogikk. Bestått opptaksprøve.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-punkt-2"><article class="legalP" id="kapittel-1-foreslåttparagraf-2-punkt-2-ledd-1">Opptakskrav til 2. studieår i bachelor i dans og pedagogikk: Bestått 1. år.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-2-punkt-3"><article class="legalP" id="kapittel-1-foreslåttparagraf-2-punkt-3-ledd-1">Opptakskrav for 3. studieår i bachelor i dans og pedagogikk: Bestått 2. år.</article></article></li></ul></article> <article class="defaultP" margin-top="true">§ 17 og § 18 skal lyde:</article><article class="futureLegalArticle" data-name="§17" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Innhold i studie- og fagblokkplaner</span></span><article class="legalP" id="kapittel-1-foreslåttparagraf-3-ledd-1">Studiet ved DNBH er organisert i studieprogram, som består av flere fagblokker. Studieprogrammet skal ha en studieplan. Studieplanen skal fastsette:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Studieprogrammets/fagområdets mål, innhold, organisering, arbeidsformer, eksamensordning og vurderingsform.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">Eventuelle forkunnskapskrav, eller anbefalte forkunnskaper for studieprogrammet eller fagområder.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">Hvilke fagblokker/emner som undervises og som det kan avlegges eksamen i.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">Faglig beskrivelse av fagblokkene som inngår i studieprogrammet.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">Hvilke grupper av fagblokkene som oppfyller kravet til fordypning.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1">Eventuelle krav til progresjon for fagblokkene/emnene i studieprogrammet.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1">Eventuelle særlige vilkår for å gå opp til eksamen.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-8"><article class="legalP" id="kapittel-1-foreslåttparagraf-3-ledd-1-punkt-8-ledd-1">Andre bestemmelser av betydning for gjennomføringen og kvalitetssikringen av studiet.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-3-ledd-1-punkt-9"><article class="legalP" id="kapittel-1-foreslåttparagraf-3-ledd-1-punkt-9-ledd-1">Fagblokkene skal ha et omfang på minimum 5 studiepoeng og normalt bygges opp etter en fagblokkstørrelse på 5, 10 eller 15 studiepoeng.</article></article></li></ul></article></article><article class="futureLegalArticle" data-name="§18" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Fastsetting av studie- og fagblokkplaner</span></span><article class="legalP" id="kapittel-1-foreslåttparagraf-4-ledd-1">Fagseksjonene utarbeider forslag til studie- og fagblokkplaner. Styret vedtar studieplan for studieprogram i forbindelse med etablering av nytt studieprogram som deretter godkjennes av NOKUT. Rektor vedtar fagblokkplaner og endringer i studie- og fagblokkplaner så fremt disse ikke medfører betydelige endringer i studiets målsetting, innhold og ressursrammer.</article></article> <article class="defaultP" margin-top="true">§ 20 skal lyde:</article><article class="legalP" id="kapittel-1-ledd-2">Studenter kan søke permisjon fra studieprogrammet grunnet graviditet, for å avtjene verneplikt/siviltjeneste, eller når annen vektig grunn foreligger. Permisjon gis normalt bare for ett år.</article> <article class="defaultP" margin-top="true">§ 23 skal lyde:</article><article class="legalP" id="kapittel-1-ledd-3">Høstsemesteret varer 16 uker, fra ca. 20. august til ca. 20. desember. Vårsemesteret varer i 24 uker, fra ca. 3. januar til ca. 20. juni. Påskeferie er fra og med mandag etter palmesøndag til og med tirsdag etter påske. Studiet er hvert semester inndelt i to perioder av åtte ukers omfang samt eksamensperiode på en til to uker.</article> <article class="defaultP" margin-top="true">§ 24 og § 25 skal lyde:</article><article class="futureLegalArticle" data-name="§24" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Godskriving av grad, yrkesutdanning, fag fra institusjon under loven</span></span><article class="legalP" id="kapittel-1-foreslåttparagraf-5-ledd-1">Rektor avgjør søknad om godskriving av grad, yrkesutdanning, fag eller emne fra en institusjon som går inn under UH-loven.</article></article><article class="futureLegalArticle" data-name="§25" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Godkjenning av grad eller utdanning fra institusjon som går inn under loven</span></span><article class="legalP" id="kapittel-1-foreslåttparagraf-6-ledd-1">Rektor avgjør søknad om å få godkjent grad eller utdanning fra utenlandsk eller norsk institusjon som ikke går inn under UH-loven som jevngod med grad, yrkesutdanning eller annet utdanningsprogram som gis ved høyskolen.</article></article> <article class="defaultP" margin-top="true">§ 27 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-ledd-1-punkt-1"><article class="legalP" id="kapittel-1-foreslåttparagraf-6-ledd-1-punkt-1-ledd-1">For å melde seg opp til eksamen må studenten fylle de generelle opptakskrav til studiet ved DNBH.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-ledd-1-punkt-2"><article class="legalP" id="kapittel-1-foreslåttparagraf-6-ledd-1-punkt-2-ledd-1">Dersom spesielle arbeids-/studiekrav, godkjente obligatoriske oppgaver, undervisning eller praksis er en forutsetning for at studenten kan gå opp til eksamen, skal slike vilkår være fastsatt i fagblokk- eller studieplanen.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-6-ledd-1-punkt-3"><article class="legalP" id="kapittel-1-foreslåttparagraf-6-ledd-1-punkt-3-ledd-1">For å få gå opp til eksamen må studenten ha betalt høyskolens studieavgift og semesteravgift etter lov 14. desember 2007 nr. 116 om studentsamskipnader § 4 og forskrift 22. juli 2008 nr. 828 om studentsamskipnader.</article></article></li></ul></article> <article class="defaultP" margin-top="true">§ 31, § 32 og § 33 skal lyde:</article><article class="futureLegalArticle" data-name="§31" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 31</span>. <span class="legalArticleTitle">Særordninger til eksamen</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-7-punkt-1"><article class="legalP" id="kapittel-1-foreslåttparagraf-7-punkt-1-ledd-1">Studenter som har permanent behov for spesielle ordninger i forbindelse med eksamen, må innen 15. september søke om dette for studieåret. Studenter som får akutt behov for særordning må søke om dette så snart som mulig etter at behovet oppstår. Særordning kan gis til kandidater som dokumenterer nedsatt funksjonsevne, gravide med behov for hvile, mødre som ammer etc.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-7-punkt-2"><article class="legalP" id="kapittel-1-foreslåttparagraf-7-punkt-2-ledd-1">Studenter med norsk som fremmedspråk kan gis utvidet tid etter søknad. Slik tid gis normalt kun de to første studieår ved høyskolen.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-7-punkt-3"><article class="legalP" id="kapittel-1-foreslåttparagraf-7-punkt-3-ledd-1">Studenter med norsk som fremmedspråk kan søke høyskolen om å besvare eksamensoppgaver på engelsk. Det er ikke mulig å besvare praktisk-pedagogiske eksamener/oppgaver på engelsk.</article></article></li></ul></article><article class="futureLegalArticle" data-name="§32" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 32</span>. <span class="legalArticleTitle">Antall forsøk til eksamen</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-8-punkt-1"><article class="legalP" id="kapittel-1-foreslåttparagraf-8-punkt-1-ledd-1">Studenter har anledning til å fremstille seg til eksamen i samme fagblokk maksimalt tre ganger. I særlige tilfeller kan rektor gi dispensasjon fra tregangersregelen. Dersom en student unnlater å møte til eksamen uten gyldig grunn, regnes det som om studenten har gått opp til eksamen én gang. Studenter som har gyldig grunn for fravær under eksamen har ikke brukt et eksamensforsøk.</article></article></li></ul></article><article class="futureLegalArticle" data-name="§33" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 33</span>. <span class="legalArticleTitle">Utsatt eksamen</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-9-punkt-1"><article class="legalP" id="kapittel-1-foreslåttparagraf-9-punkt-1-ledd-1">En student som ble vurdert til ikke bestått eller hadde gyldig fravær ved ordinær eksamen har rett til å gå opp til utsatt eksamen. Gyldig fravær er fravær på grunn av dokumentert sykdom eller annen dokumentert, tvingende fraværsgrunn.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-9-punkt-2"><article class="legalP" id="kapittel-1-foreslåttparagraf-9-punkt-2-ledd-1">Dokumentasjon på fravær skal leveres til rektor innen to dager etter at eksamen ble påbegynt. Rektor avgjør om fravær fra eksamen kan godkjennes som gyldig fravær.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-9-punkt-3"><article class="legalP" id="kapittel-1-foreslåttparagraf-9-punkt-3-ledd-1">Utsatt eksamen avholdes ved neste ordinære gjennomføring av den aktuelle eksamen. Rektor kan vurdere gjennomføring av utsatt eksamen ved påfølgende studiestart.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-9-punkt-4"><article class="legalP" id="kapittel-1-foreslåttparagraf-9-punkt-4-ledd-1">Styret kan fastsette at eksamenskandidater skal betale et vederlag som dekker institusjonens merutgifter ved å holde eksamen for denne gruppen eller eventuell egenbetaling fastsatt for studiet eller faget jf. UH-loven § 3-10 punkt 4.</article></article></li></ul></article> <article class="defaultP" margin-top="true">§ 35, § 36 og § 37 skal lyde:</article><article class="futureLegalArticle" data-name="§35" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 35</span>. <span class="legalArticleTitle">Fritak fra eksamen</span></span><article class="legalP" id="kapittel-1-foreslåttparagraf-10-ledd-1">En student kan få fritak fra eksamen, prøve eller obligatorisk undervisning når det kan dokumenteres at tilsvarende eksamen/prøve er bestått ved høyskolen eller tilsvarende institusjon. Det kan også innvilges fritak på grunnlag av annen relevant eksamen/prøve på tilsvarende nivå. Søknad skal leveres til høyskolen og blir vurdert av rektor. Rektor er klageinstans i fritakssaker. Frist for å søke fritak for fagblokker er innen 3 måneder før eksamenstidspunktet. Med søknaden skal det vedlegges attestert kopi av vitnemål eller karakterutskrift og studie-/fagblokkplan eller tilsvarende inkludert pensumliste fra det kurs som er grunnlaget for søknad om fritak.</article></article><article class="futureLegalArticle" data-name="§36" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 36</span>. <span class="legalArticleTitle">Sensur</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-11-punkt-1"><article class="legalP" id="kapittel-1-foreslåttparagraf-11-punkt-1-ledd-1">Styret fastsetter retningslinjer for bruk av ekstern sensor. Ekstern sensor kan ikke være ansatt ved DNBH eller ha hatt undervisning eller veiledning ved DNBH inneværende studieår. Rektor oppnevner eksamenskommisjoner til eksamener knyttet til de respektive fordypningene.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-11-punkt-2"><article class="legalP" id="kapittel-1-foreslåttparagraf-11-punkt-2-ledd-1">Dersom det er ekstern sensor ved eksamen, fastsettes karakteren i fellesskap av intern og ekstern sensor. Dersom eksamenskommisjonen ikke kommer til enighet om en karakter, skal den fastsettes ved å utregne gjennomsnittet av sensorenes vurdering.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-11-punkt-3"><article class="legalP" id="kapittel-1-foreslåttparagraf-11-punkt-3-ledd-1">Sensuren skal foreligge innen tre uker etter eksamen. Styret selv skal fatte vedtak om lengre frist dersom det ikke er mulig å skaffe kvalifiserte sensorer innen denne fristen.</article></article></li></ul></article><article class="futureLegalArticle" data-name="§37" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 37</span>. <span class="legalArticleTitle">Karaktersystem</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-12-punkt-1"><article class="legalP" id="kapittel-1-foreslåttparagraf-12-punkt-1-ledd-1">Ved eksamen skal det benyttes bestått/ikke bestått (C eller bedre), eller bokstavkarakter etter en skala fra A-F, hvor A er høyeste karakter, E er laveste karakter og F er ikke bestått.</article><article class="legalP" id="kapittel-1-foreslåttparagraf-12-punkt-1-ledd-2">Bokstavkarakterene har følgende betegnelse og generell beskrivelse: <table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Kvalitativ beskrivelse av vurderingskriterier</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Viser svært god kompetanse i forhold til de læringsmål som er definert for fagnivået. Viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon. Viser meget god kompetanse i forhold til de læringsmål som er definert for fagnivået. Viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon. Viser god kompetanse i forhold til de læringsmål som er definert for fagnivået. Viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene men heller ikke mer. Viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjonen tilfredsstiller ikke de faglige minimumskravene. Viser både manglende vurderingsevne og selvstendighet.</td></tr></tbody></table></article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-12-punkt-2"><article class="legalP" id="kapittel-1-foreslåttparagraf-12-punkt-2-ledd-1">Dersom en student har bestått samme eksamen mer enn én gang, gjelder beste karakter.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-12-punkt-3"><article class="legalP" id="kapittel-1-foreslåttparagraf-12-punkt-3-ledd-1">Ved fastsetting av sammenlagt karakter på bakgrunn av flere deleksamener, må alle deleksamener være bestått for at studenten kan få endelig karakter.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-12-punkt-4"><article class="legalP" id="kapittel-1-foreslåttparagraf-12-punkt-4-ledd-1">Bokstavkarakterene er gitt tallverdier som benyttes ved fastsetting av sammenlagt karakter, til rangering av søkere ved opptak mv. Tallverdiene er følgende: A-5, B-4, C-3, D-2, E-1. Tallverdiene regnes ut med én desimal som forhøyes til nærmeste hele tall.</article></article></li></ul></article> <article class="defaultP" margin-top="true">§ 42 og § 43 skal lyde:</article><article class="futureLegalArticle" data-name="§42" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 42</span>. <span class="legalArticleTitle">Grader</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-13-punkt-1"><article class="legalP" id="kapittel-1-foreslåttparagraf-13-punkt-1-ledd-1">DNBH tildeler bachelorgrad av 180 studiepoengs omfang.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-13-punkt-2"><article class="legalP" id="kapittel-1-foreslåttparagraf-13-punkt-2-ledd-1">Graden deles ut av rektor.</article></article></li></ul></article><article class="futureLegalArticle" data-name="§43" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 43</span>. <span class="legalArticleTitle">Krav til innhold og sammensetning av bachelorgrad</span></span><ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-14-punkt-1"><article class="legalP" id="kapittel-1-foreslåttparagraf-14-punkt-1-ledd-1">For å få tildelt bachelorgrad må studenten ha bestått fagblokker som til sammen utgjør minst 180 studiepoeng. For å få utstedt vitnemål må minimum 120 studiepoeng, som skal inngå i graden, være bestått ved DNBH.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2008-09-24-1040/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra høstsemesteret 2008.</article></section></main></body></html>