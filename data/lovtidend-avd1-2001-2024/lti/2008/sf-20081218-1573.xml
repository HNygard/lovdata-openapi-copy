<!DOCTYPE html><html lang="no"><head><title>Forskrift om eksamen ved Høgskolen i Nord-Trøndelag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-18-1573</dd><dt class="dokid">DokumentID</dt><dd class="dokid">LTI/forskrift/2008-12-18-1573</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 1 s 110</dd><dt class="dateInForce">I kraft fra</dt><dd class="dateInForce">2009-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-20-1762</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2009-01-09 14:05</dd><dt class="journalNumber">Journalnummer</dt><dd class="journalNumber">2009-0008</dd><dt class="titleShort">Korttittel</dt><dd class="titleShort">Forskrift om eksamen ved HiNT</dd><dt class="title">Tittel</dt><dd class="title">Forskrift om eksamen ved Høgskolen i Nord-Trøndelag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Nord-Trøndelag 18. desember 2008 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 nr. 7 og § 3-10 nr. 3 og 4.</dd><dt class="refid">RefID</dt><dd class="refid">forskrift/2008-12-18-1573</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Nord-Trøndelag<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Studierett</li><li>§ 4. Eksamen/vurderingsformer</li><li>§ 5. Muntlig eksamen</li><li>§ 6. Adgang til eksamen</li><li>§ 7. Privatister</li><li>§ 8. Oppmelding til eksamen</li><li>§ 9. Fritak for eksamen</li><li>§ 10. Spesiell tilrettelegging</li><li>§ 11. Bruk av hjelpemidler ved eksamen med tilsyn</li><li>§ 12. Fravær fra eksamen</li><li>§ 13. Utsatt eksamen – ny eksamen</li><li>§ 14. Karaktersystem</li><li>§ 15. Fusk</li><li>§ 16. Sensur</li><li>§ 17. Begrunnelse og klage</li><li>§ 18. Vitnemål – karakterutskrift</li><li>§ 19. Utfyllende bestemmelser</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-18-1573" id="dokument"><h1>Forskrift om eksamen ved Høgskolen i Nord-Trøndelag</h1><article class="legalArticle" data-lovdata-URL="LTI/forskrift/2008-12-18-1573/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omfatter alle eksamener, prøver, vurdering av praksis og annen vurdering ved Høgskolen i Nord-Trøndelag (HiNT) når resultatet inngår på vitnemål eller karakterutskrift, eller inngår som beregningsgrunnlag for disse. Dersom denne forskrift strider mot en gjeldende nasjonal rammeplan, gjelder rammeplanens bestemmelser framfor forskriften.</article></article><article class="legalArticle" data-lovdata-URL="LTI/forskrift/2008-12-18-1573/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><span class="miscHeadline"><i>Nasjonal rammeplan</i></span><article class="legalP" id="paragraf-2-punkt-1-ledd-1">Plan som fastsetter nasjonale rammer for et studieprogram.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><span class="miscHeadline"><i>Fagplan</i></span><article class="legalP" id="paragraf-2-punkt-2-ledd-1">Plan utarbeidet ved høgskolen for et studieprogram, med utgangspunkt i en nasjonal rammeplan.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><span class="miscHeadline"><i>Studieplan</i></span><article class="legalP" id="paragraf-2-punkt-3-ledd-1">Plan utarbeidet ved høgskolen for et studieprogram uten nasjonal rammeplan.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><span class="miscHeadline"><i>Studieprogram</i></span><article class="legalP" id="paragraf-2-punkt-4-ledd-1">En gitt samling emner som studenter kan tas opp til og få studierett på. Et studieprogram kjennetegnes ved at det ikke er nødvendig å søke nytt opptak for å ta nye emner innenfor studieprogrammet.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><span class="miscHeadline"><i>Emne</i></span><article class="legalP" id="paragraf-2-punkt-5-ledd-1">Minste studiepoenggivende enhet med avsluttende vurdering som kan inngå i et studieprogram.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><span class="miscHeadline"><i>Emnebeskrivelse</i></span><article class="legalP" id="paragraf-2-punkt-6-ledd-1">Beskrivelse av innhold, omfang, mål, vurderingsformer og lignende av et emne.</article></article></li><li data-li-identifier="7." data-name="7."><article class="listArticle" id="paragraf-2-punkt-7"><span class="miscHeadline"><i>Studiepoeng</i></span><article class="legalP" id="paragraf-2-punkt-7-ledd-1">Mål på arbeidsmengde i de enkelte emner i et studieprogram. 60 studiepoeng tilsvarer ett års studium på heltid.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><span class="miscHeadline"><i>Student</i></span><article class="legalP" id="paragraf-2-punkt-8-ledd-1">Som student regnes den som gjennom opptak i henhold til UH-lovens § 3-6 og § 3-7, er tatt opp til studier ved HiNT.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><span class="miscHeadline"><i>Studierett</i></span><article class="legalP" id="paragraf-2-punkt-9-ledd-1">Rettigheter og plikter knyttet til det å være tatt opp som student ved HiNT.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><span class="miscHeadline"><i>Privatist</i></span><article class="legalP" id="paragraf-2-punkt-10-ledd-1">Privatist regnes den som etter reglene i UH-lovens § 3-10 fremstiller seg til eksamen ved høgskolen, uten å være tatt opp som student.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><span class="miscHeadline"><i>Utdanningsplan</i></span><article class="legalP" id="paragraf-2-punkt-11-ledd-1">Individuell plan som utarbeides mellom høgskolen og den enkelte student for gjennomføring av et studieprogram av 60 studiepoengs omfang eller mer, i samsvar med UH-lovens § 4-2.</article></article></li><li data-li-identifier="12." data-name="12."><article class="listArticle" id="paragraf-2-punkt-12"><span class="miscHeadline"><i>Eksamen</i></span><article class="legalP" id="paragraf-2-punkt-12-ledd-1">Eksamen er betegnelsen på en prøve eller vurdering hvor resultatet skal inngå på vitnemål/karakterutskrift eller innregnes i en karakter på vitnemål/karakterutskrift.</article></article></li><li data-li-identifier="13." data-name="13."><article class="listArticle" id="paragraf-2-punkt-13"><span class="miscHeadline"><i>Ordinær eksamen</i></span><article class="legalP" id="paragraf-2-punkt-13-ledd-1">Den eksamen som ordinært arrangeres i det aktuelle semesteret.</article></article></li><li data-li-identifier="14." data-name="14."><article class="listArticle" id="paragraf-2-punkt-14"><span class="miscHeadline"><i>Utsatt eksamen</i></span><article class="legalP" id="paragraf-2-punkt-14-ledd-1">Eksamen som arrangeres for studenter som har levert legeerklæring eller hatt annet dokumentert gyldig fravær ved ordinær eksamen.</article></article></li><li data-li-identifier="15." data-name="15."><article class="listArticle" id="paragraf-2-punkt-15"><span class="miscHeadline"><i>Ny eksamen</i></span><article class="legalP" id="paragraf-2-punkt-15-ledd-1">Eksamen som arrangeres for studenter som har gjennomført, men ikke bestått ordinær eksamen.</article></article></li><li data-li-identifier="16." data-name="16."><article class="listArticle" id="paragraf-2-punkt-16"><span class="miscHeadline"><i>Arbeidskrav</i></span><article class="legalP" id="paragraf-2-punkt-16-ledd-1">Arbeidskrav er alle former for arbeider som settes som vilkår for å framstille seg til eksamen og/eller gå ut i praksis.</article></article></li><li data-li-identifier="17." data-name="17."><article class="listArticle" id="paragraf-2-punkt-17"><span class="miscHeadline"><i>Mappe</i></span><article class="legalP" id="paragraf-2-punkt-17-ledd-1">En samling av tekster eller arbeid som inngår i en eksamen hvor det ikke settes karakter underveis.</article></article></li></ul><article class="legalP" id="paragraf-2-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Studierett</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Studenten må betale semesteravgift og godkjenne individuell utdanningsplan innen gjeldende frister for å få studierett.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Studenter kan miste studieretten på et studium de er tatt opp til i følgende tilfeller: <ul class="defaultList"><li data-li-identifier="a)" data-name="a)"><article class="listArticle" id="paragraf-3-punkt-2-ledd-1-punkt-1"><article class="legalP" id="paragraf-3-punkt-2-ledd-1-punkt-1-ledd-1">Studenten følger ikke individuell utdanningsplan eller individuell tilpasset utdanningsplan</article></article></li><li data-li-identifier="b)" data-name="b)"><article class="listArticle" id="paragraf-3-punkt-2-ledd-1-punkt-2"><article class="legalP" id="paragraf-3-punkt-2-ledd-1-punkt-2-ledd-1">Studenten har brukt opp sine forsøk til eksamen eller praksis i henhold til fag- eller studieplan eller etter denne forskrift</article></article></li><li data-li-identifier="c)" data-name="c)"><article class="listArticle" id="paragraf-3-punkt-2-ledd-1-punkt-3"><article class="legalP" id="paragraf-3-punkt-2-ledd-1-punkt-3-ledd-1">Studenten er ikke i permisjon, har ikke avlagt og bestått eksamener i løpet av det siste studieår.</article></article></li></ul></article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">Studieretten opphører automatisk når: <ul class="defaultList"><li data-li-identifier="a)" data-name="a)"><article class="listArticle" id="paragraf-3-punkt-3-ledd-1-punkt-1"><article class="legalP" id="paragraf-3-punkt-3-ledd-1-punkt-1-ledd-1">Studenten selv bekrefter at hun/han trekker seg fra studieprogrammet</article></article></li><li data-li-identifier="b)" data-name="b)"><article class="listArticle" id="paragraf-3-punkt-3-ledd-1-punkt-2"><article class="legalP" id="paragraf-3-punkt-3-ledd-1-punkt-2-ledd-1">Studiene er fullført og vitnemål/karakterutskrift er utstedt</article></article></li><li data-li-identifier="c)" data-name="c)"><article class="listArticle" id="paragraf-3-punkt-3-ledd-1-punkt-3"><article class="legalP" id="paragraf-3-punkt-3-ledd-1-punkt-3-ledd-1">Studenten er utestengt i henhold til UH-lovens § 4-7 – § 4-10.</article></article></li></ul></article></article></li><li data-li-identifier="4." data-name="4."><article class="listArticle" id="paragraf-3-punkt-4"><article class="legalP" id="paragraf-3-punkt-4-ledd-1">En student som mister studieretten kan søke om å få tildelt studierett på nytt. Studenten må da søke om opptak på ordinær måte og i henhold til fastsatte frister, og må forholde seg til gjeldende fag-/studieplan. Studenter som er utestengt kan ikke søke om opptak så lenge et utestengelsesvedtak gjelder.</article></article></li><li data-li-identifier="5." data-name="5."><article class="listArticle" id="paragraf-3-punkt-5"><article class="legalP" id="paragraf-3-punkt-5-ledd-1">Når en student ikke fullfører innen normert studietid, og det i mellomtiden er gjort vesentlige endringer i fag-/studieplan, gjelder retten til å fullføre etter den opprinnelige fag- eller studieplan i ett år etter at endringen er gjort gjeldende.</article></article></li><li data-li-identifier="6." data-name="6."><article class="listArticle" id="paragraf-3-punkt-6"><article class="legalP" id="paragraf-3-punkt-6-ledd-1">Permisjon kan, etter søknad, innvilges med inntil 2 år. Studenten har ikke krav på å følge tidligere fag-/studieplan dersom den er endret i mellomtiden.</article></article></li></ul><article class="legalP" id="paragraf-3-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksamen/vurderingsformer</span></h2><article class="legalP" id="paragraf-4-ledd-1">Hvordan vurderingen av oppgaver eller vurderingsopplegg skal gjennomføres, skal framgå av fag- eller studieplan.</article><article class="legalP" id="paragraf-4-ledd-2">Eksamen skal normalt skje i form av individuell prøving. Gruppeeksamen kan bare avholdes for mindre enn 50&#xa0;% av et studium i samsvar med godkjent fag-/studieplan. For fag/studier under 30 studiepoeng gjelder ikke denne begrensningen.</article></article><article class="legalArticle" data-lovdata-URL="LTI/forskrift/2008-12-18-1573/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Muntlig eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">I henhold til UH-lovens § 3-9 nr. 3 er muntlig eksamen offentlig. Sensorene får myndighet til å avgjøre om eksamen skal være lukket for enkelte studenter etter individuelle og begrunnede søknader.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Muntlig eksamen kan gi grunnlag for: <ul class="defaultList"><li data-li-identifier="-" data-name="-"><article class="listArticle" id="paragraf-5-punkt-2-ledd-1-punkt-1"><article class="legalP" id="paragraf-5-punkt-2-ledd-1-punkt-1-ledd-1">Selvstendig karakter på vitnemål</article></article></li><li data-li-identifier="-" data-name="-"><article class="listArticle" id="paragraf-5-punkt-2-ledd-1-punkt-2"><article class="legalP" id="paragraf-5-punkt-2-ledd-1-punkt-2-ledd-1">Egen selvstendig delkarakter som vektes sammen med annen/andre delkarakter(er) i emnet</article></article></li><li data-li-identifier="-" data-name="-"><article class="listArticle" id="paragraf-5-punkt-2-ledd-1-punkt-3"><article class="legalP" id="paragraf-5-punkt-2-ledd-1-punkt-3-ledd-1">Justering/korrigering av skriftlig eksamenskarakter i emnet. Den skriftlige karakteren skal være kunngjort på forhånd.</article></article></li></ul></article><article class="legalP" id="paragraf-5-punkt-2-ledd-2">Hvilken muntlig eksamensform som benyttes, skal framgå av fag-//studieplan.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">I henhold til UH-lovens § 5-3 nr. 5 kan karakterfastsetting etter muntlig eksamen ikke påklages.</article></article></li></ul></article><article class="legalArticle" data-lovdata-URL="LTI/forskrift/2008-12-18-1573/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Adgang til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Studenter som er tatt opp til studieprogram eller emne ved HiNT, har betalt semesteravgift samt har godkjent individuell utdanningsplan, har rett til å gå opp til de eksamener og prøver som inngår i studiet eller emnet.</article><article class="legalP" id="paragraf-6-punkt-1-ledd-2">Retten til å gå opp til eksamen er fastsatt i UH-lovens § 3-10, jf. § 3-6 og § 3-7 (opptak).</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Høgskolen kan fastsette særskilte arbeidskrav, krav til bestemte eksamener eller prøver eller krav om obligatorisk undervisning og praksis som må være fullført før eksamen i bestemte fag kan avlegges. Opplysninger om dette framgår av fag-/studieplan/-emnebeskrivelser. Oppfylles ikke ovennevnte har man ikke rett til å gå opp til eksamen.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">En student har rett til å framstille seg til eksamen i samme fag/emne 3 ganger. En student har rett til å framstille seg til praksisstudier/praksisopplæring 2 ganger.</article><article class="legalP" id="paragraf-6-punkt-3-ledd-2">På bakgrunn av særskilte grunner kan det søkes om et ekstra og siste forsøk på eksamen. Søknaden må begrunnes og dokumenteres.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1">En student kan kreve å framstille seg til eksamen i inntil ett år etter at emnet gikk ut av studieplanen, såfremt ikke eksamensforsøk er brukt opp.</article></article></li></ul><article class="legalP" id="paragraf-6-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Privatister</span></h2><article class="legalP" id="paragraf-7-ledd-1">Person som fyller kravene til opptak, men som ikke har søkt om opptak, kan søke om adgang til å gå opp til eksamen i et fag/emne som privatist. Privatistens rettigheter begrenser seg til adgangen til å delta i offentlige forelesninger og til å gå opp til eksamen. De som ikke oppfyller kravene i § 6 punkt 2 kan ikke gå opp til eksamen.</article><article class="legalP" id="paragraf-7-ledd-2">Privatisten skal betale eksamensvederlag og semesteravgift i samsvar med den ordning som er fastsatt av styret for Høgskolen i Nord-Trøndelag.</article><article class="legalP" id="paragraf-7-ledd-3">Søknad om status som privatist må foreligge innen fastsatte frister.</article><article class="legalP" id="paragraf-7-ledd-4">Forskrift om eksamen gjelder også for privatister.</article><article class="legalP" id="paragraf-7-ledd-5">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">Den enkelte student blir automatisk oppmeldt til ordinær eksamen i de emner som inngår i individuell utdanningsplan.</article><article class="legalP" id="paragraf-8-punkt-1-ledd-2">Studenten selv må melde seg opp til ny/utsatt eksamen innen gitte frister.</article><article class="legalP" id="paragraf-8-punkt-1-ledd-3">Studenten selv har ansvar for å kontrollere at eksamensoppmeldinger har blitt registrert og godkjent.</article></article></li><li data-li-identifier="2." data-name="2."><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">Studenten selv kan trekke seg fra en eksamen slik at det ikke blir registrert som et forsøk.</article></article></li><li data-li-identifier="3." data-name="3."><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">Studenten selv er ansvarlig for å holde seg orientert om tid og sted for eksamen.</article></article></li></ul><article class="legalP" id="paragraf-8-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fritak for eksamen</span></h2><article class="legalP" id="paragraf-9-ledd-1">Fritak for eksamen eller prøve skal gis når det kan dokumenteres at tilsvarende eksamen eller prøve er avlagt ved samme eller annen institusjon, jf. § 3-5 i UH-loven.</article><article class="legalP" id="paragraf-9-ledd-2">Godskriving og godkjenning av annen utdanning reguleres av UH-lovens § 3-4.</article></article><article class="legalArticle" data-lovdata-URL="LTI/forskrift/2008-12-18-1573/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Spesiell tilrettelegging</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Studenter som har behov for spesiell tilrettelegging i forbindelse med eksamen, må innen fastsatte frister søke om dette. Det kan gjøres unntak fra fristen når behovet for tilrettelegging er uforutsett/akutt.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Fremmedspråklige studenter, skal normalt gis adgang til å bruke tospråklige ordbøker. De kan, etter søknad, få utvidet eksamenstid de fire første semestrene. I særlige tilfeller kan en fremmedspråklig student etter søknad få oppgavetekst på engelsk og tillatelse til å besvare oppgaven på engelsk.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Det forutsettes at tilretteleggingen ikke må føre til en reduksjon av de faglige krav som stilles ved det enkelte studium.</article></article></li></ul><article class="legalP" id="paragraf-10-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bruk av hjelpemidler ved eksamen med tilsyn</span></h2><article class="legalP" id="paragraf-11-ledd-1">Oversikt over tillatte hjelpemidler ved skoleeksamen skal være angitt i fag-/studieplan, og skal framgå av eksamensoppgaven.</article><article class="legalP" id="paragraf-11-ledd-2">Bruk av hjelpemidler som ikke er tillatt betraktes som fusk.</article><article class="legalP" id="paragraf-11-ledd-3">Besittelse av hjelpemidler som ikke er tillatt etter at eksamen er igangsatt, betraktes som forsøk på fusk.</article></article><article class="legalArticle" data-lovdata-URL="LTI/forskrift/2008-12-18-1573/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Fravær fra eksamen</span></h2><article class="legalP" id="paragraf-12-ledd-1">Dersom studenten er oppmeldt til eksamen, men unnlater å møte til eksamen uten gyldig grunn, regnes dette som et forsøk.</article><article class="legalP" id="paragraf-12-ledd-2">Gyldig grunn er sykdom eller sterke velferdsgrunner som skal være bekreftet ved legeattest eller attest fra annen sakkyndig. Denne dokumentasjonen skal leveres innen en uke etter eksamensdato. Tilsvarende gjelder for studenter som blir syke under eksamen.</article></article><article class="legalArticle" data-lovdata-URL="LTI/forskrift/2008-12-18-1573/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utsatt eksamen – ny eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Utsatt eksamen kan tilbys studenter som skriftlig kan dokumentere godkjent grunn til fravær fra ordinær eksamen. Utsatt eksamen avholdes normalt i påfølgende semester. Gravide studenter har rett til utsatt eksamen i forbindelse med fødsel, dette gjelder også far.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Ny eksamen kan tilbys studenter med stryk til ordinær eksamen i et emne. Denne arrangeres normalt samtidig som neste ordinære eksamen, eller samtidig med utsatt eksamen dersom sådan arrangeres.</article><article class="legalP" id="paragraf-13-punkt-2-ledd-2">I studier med progresjonsbestemmelser der videre studier er avhengig av bestått eksamen, kan studenten gå opp til ny/utsatt eksamen innenfor samme semester eller i påfølgende semester.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Hvis det arrangeres ny/utsatt eksamen kan studenter som ønsker å forbedre karakteren gis adgang.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">For en student som ikke fullfører studiet/emne innen normert tid, og hvor det i mellomtiden er gjort vesentlige endringer i studie-/fagplan, gjelder retten til å fullføre etter den opprinnelige studie-/fagplan i ett år etter at endringen er gjort gjeldende.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">For større avsluttende hjemmeeksamener (kandidat-/bachelor-/masteroppgave), samt for mappe levert til endelig vurdering, har studenter som ikke består eksamen rett til å bearbeide oppgaven/mappens produkter én gang som nytt forsøk. For senere forsøk eller karakterforbedring, må ny oppgave/nye produkter legges til grunn for vurdering.</article></article></li></ul><article class="legalP" id="paragraf-13-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Karaktersystem</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">Karaktersystemet skal framgå av fag-/studieplan. Karaktersystemet er enten bestått/ikke bestått eller en gradert skala med fem trinn fra A til E for bestått og F for ikke bestått.</article></article></li><li data-li-identifier="2." data-name="2."><article class="listArticle" id="paragraf-14-punkt-2"><article class="legalP" id="paragraf-14-punkt-2-ledd-1">Når karakter i et fag eller emne fastsettes på grunnlag av flere deleksamener, skal alle deleksamener være bestått før endelig karakter gis.</article></article></li><li data-li-identifier="3." data-name="3."><article class="listArticle" id="paragraf-14-punkt-3"><article class="legalP" id="paragraf-14-punkt-3-ledd-1">Når en student har avlagt eksamen på nytt, gjelder den beste karakteren.</article></article></li></ul><article class="legalP" id="paragraf-14-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Fusk</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Fusk eller forsøk på fusk reguleres av UH-loven § 4-7 og § 4-8.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Dersom det under en skoleeksamen oppstår mistanke om fusk eller forsøk på fusk, skal studenten straks gjøres oppmerksom på at hun/han vil bli rapportert. Studenten har rett til å fullføre eksamen.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Dersom det etter en hjemmeeksamen oppstår mistanke om fusk eller forsøk på fusk, skal sensor/faglærer innkalle studenten til møte hvor det skrives referat. Dokumentasjon fra sensor/faglærer samt referat sendes Klagenemnda ved Høgskolen i Nord-Trøndelag.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Alle saker der det er avdekket fusk eller forsøk på fusk, skal oversendes Klagenemnda ved Høgskolen i Nord-Trøndelag. Fatter nemnda vedtak om at fusk eller forsøk på fusk har funnet sted vil eksamen bli annullert. Nemnda kan fatte vedtak om utestengning av studenten som følge av fusk/forsøk på fusk ved eksamen. Fatter nemnda vedtak om at det ikke foreligger fusk eller forsøk på fusk skal besvarelsen sensureres.</article></article></li></ul><article class="legalP" id="paragraf-15-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Sensur</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Regler om sensur framgår av UH-lovens § 3-9 nr. 2, 4 og 5. Sensurfrist er 3 uker fra eksamensdato/frist for innlevering.</article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Høgskolen i Nord-Trøndelag har utfyllende regler for bruk av ekstern sensor. Dekan oppnevner i tråd med utfyllende regler interne og eksterne sensorer. Det skal samtidig oppnevnes klagesensorer.</article></article></li><li data-li-identifier="3." data-name="3."><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">For større skriftlige eksamener (kandidat-/bachelor-/eller masteroppgave) eller lignende kan sensurfristen på 3 uker forlenges. Likeledes forlenges sensurfristen dersom det ikke er mulig å skaffe kvalifisert sensorer i tide. Sensurfristen forlenges automatisk med en uke når jule- eller påskehøgtid inngår i sensurperioden.</article></article></li><li data-li-identifier="4." data-name="4."><article class="listArticle" id="paragraf-16-punkt-4"><article class="legalP" id="paragraf-16-punkt-4-ledd-1">Kunngjøring av endelig karakter skjer via webbaserte studieadministrative systemet.</article></article></li></ul><article class="legalP" id="paragraf-16-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Begrunnelse og klage</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Klage over formelle feil ved eksamen skal behandles av klagenemnda ved høgskolen jf. UH-lovens § 5-2. Klagen må være begrunnet.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">En student har rett til å be om begrunnelse for karakterfastsetting jf. UH-lovens § 5-3. Krav om begrunnelse må fremsettes innen en uke fra karakteren er kunngjort. Ved muntlig eksamen eller bedømmelse av praktiske ferdigheter må krav om begrunnelse fremsettes umiddelbart etter at karakteren er meddelt.</article><article class="legalP" id="paragraf-17-punkt-2-ledd-2">Begrunnelsen gis normalt muntlig av intern sensor.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">En student kan klage skriftlig over karakterfastsettelsen innen 3 uker etter at eksamensresultatet er kunngjort, jf. UH-lovens § 5-3. Klagen skal være begrunnet og fremmes overfor administrasjonen skriftlig. Ved klage skal ny sensurering foretas. Endring kan gjøres til gunst eller ugunst for klageren. Karakteren er endelig og kan ikke påklages.</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Ved bruk av løpende vurdering (mappevurdering) kan klage over karakter bare fremsettes når endelig resultat er kunngjort.</article></article></li><li data-li-identifier="5." data-name="5."><article class="listArticle" id="paragraf-17-punkt-5"><article class="legalP" id="paragraf-17-punkt-5-ledd-1">Ved klage på karakterfastsetting på gruppeeksamen, må alle de som er bedømt samlet, samtykke i og skrive under på klagen.</article></article></li></ul><article class="legalP" id="paragraf-17-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Vitnemål – karakterutskrift</span></h2><ul class="defaultList"><li data-li-identifier="1." data-name="1."><article class="listArticle" id="paragraf-18-punkt-1"><article class="legalP" id="paragraf-18-punkt-1-ledd-1">Det utstedes vitnemål og Diploma Supplement etter avsluttet grad, yrkesutdanning eller annet utdanningsprogram. For mindre enheter, ikke fullførte yrkesutdanninger eller annet utdanningsprogram utstedes karakterutskrift.</article></article></li><li data-li-identifier="2." data-name="2."><article class="listArticle" id="paragraf-18-punkt-2"><article class="legalP" id="paragraf-18-punkt-2-ledd-1">Studenter som har fått fritak etter § 3-5 i UH-loven og som tilfredsstiller kravene til fullført studium, kan få vitnemål dersom minst 60 studiepoeng av studiet er gjennomført ved høgskolen.</article></article></li><li data-li-identifier="3." data-name="3."><article class="listArticle" id="paragraf-18-punkt-3"><article class="legalP" id="paragraf-18-punkt-3-ledd-1">Det utstedes normalt kun ett vitnemål pr. kandidat. Dersom en kandidat forbedrer karakterer som inngår på vitnemålet, kan kandidaten kreve å få utstedt nytt vitnemål. Tidligere utsendte vitnemål må da innleveres.</article></article></li><li data-li-identifier="4." data-name="4."><article class="listArticle" id="paragraf-18-punkt-4"><article class="legalP" id="paragraf-18-punkt-4-ledd-1">Har studenten inne en klage til behandling i den perioden hvor vitnemål klargjøres, må studenten avvente resultatet av klagebehandling før vitnemål blir utstedt. Foreligger en klage på sensur er vitnemål pr. definisjon ikke klart for utstedelse da alle fag ikke er ferdigsensurert.</article><article class="legalP" id="paragraf-18-punkt-4-ledd-2">Har studenten allerede fått utstedt vitnemål, vil klagen ikke bli behandlet før vitnemål er returnert.</article></article></li><li data-li-identifier="5." data-name="5."><article class="listArticle" id="paragraf-18-punkt-5"><article class="legalP" id="paragraf-18-punkt-5-ledd-1">Dersom en student tar eksamen i emner med innhold som delvis overlapper hverandre skal det foretas studiepoengreduksjon. Studiepoengreduksjonen foretas i det fag/emne som gir det gunstigste resultat for studenten.</article></article></li><li data-li-identifier="6." data-name="6."><article class="listArticle" id="paragraf-18-punkt-6"><article class="legalP" id="paragraf-18-punkt-6-ledd-1">Deleksamener som inngår i en større sammensatt vurdering i et fag/emne, skal ikke spesifiseres på vitnemål/karakterutskrift.</article></article></li></ul><article class="legalP" id="paragraf-18-ledd-1">Det vises til utfyllende bestemmelser.</article></article><article class="legalArticle" data-lovdata-URL="LTI/forskrift/2008-12-18-1573/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Utfyllende bestemmelser</span></h2><article class="legalP" id="paragraf-19-ledd-1">Rektor kan fastsette utfyllende bestemmelser innenfor rammen av denne forskrift.</article></article><article class="legalArticle" data-lovdata-URL="LTI/forskrift/2008-12-18-1573/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><ul class="defaultList"><li data-li-identifier="1." data-name="1."><article class="listArticle" id="paragraf-20-punkt-1"><article class="legalP" id="paragraf-20-punkt-1-ledd-1">Denne forskrift trer i kraft fra 1. januar 2009 og gjelder for eksamener fra og med denne dato.</article></article></li><li data-li-identifier="2." data-name="2."><article class="listArticle" id="paragraf-20-punkt-2"><article class="legalP" id="paragraf-20-punkt-2-ledd-1">For alle eksamener avlagt før 1. januar 2009 gjelder forskrift 20. desember 2005 nr. 1762 om eksamen ved Høgskolen i Nord-Trøndelag.</article></article></li></ul></article></main></body></html>