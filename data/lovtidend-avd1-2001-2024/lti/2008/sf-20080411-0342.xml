<!DOCTYPE html><html lang="no"><head><title>Forskrift om havner og farvann på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-11-342</dd><dt class="dokid">DokumentID</dt><dd class="dokid">LTI/forskrift/2008-04-11-342</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 4 s 755</dd><dt class="dateInForce">I kraft fra</dt><dd class="dateInForce">2008-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-06-19-748</li><li>forskrift/1993-01-15-82</li><li>forskrift/2003-01-09-31</li><li>forskrift/1988-12-13-1011</li><li>forskrift/1984-09-24-1678</li><li>forskrift/1992-07-21-579</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-51/§2</li><li>forskrift/2008-04-11-337</li></ul></dd><dt class="dateOfPublication">Kunngjort</dt><dd class="dateOfPublication">2008-04-15 14:40</dd><dt class="lastupdated">Rettet</dt><dd class="lastupdated">2008-04-29 (§ 9 andre ledd første kolon)</dd><dt class="journalNumber">Journalnummer</dt><dd class="journalNumber">2008-0295</dd><dt class="titleShort">Korttittel</dt><dd class="titleShort">Forskrift om havner og farvann på Svalbard</dd><dt class="title">Tittel</dt><dd class="title">Forskrift om havner og farvann på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 11. april 2008 med hjemmel i lov 8. juni 1984 nr. 51 om havner og farvann m.v. § 2 tredje ledd, jf. delegeringsvedtak 11. april 2008 nr. 337.</dd><dt class="refid">RefID</dt><dd class="refid">forskrift/2008-04-11-342</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om havner og farvann på Svalbard<ul class="tocSubUl"><li>§ 1. Krav til havner og farvann på Svalbard</li><li>§ 2. Statens ansvar og myndighet</li><li>§ 3. Longyearbyen lokalstyres ansvar og myndighet</li><li>§ 4. Longyearbyen havnedistrikt</li><li>§ 5. Andre generelle tilpasninger av lov og forskrifter</li><li>§ 6. Tilpasninger i forskrift 19. juni 2003 nr. 748 om fartsbegrensninger i sjø, elv og innsjø</li><li>§ 7. Tilpasninger i forskrift 15. januar 1993 nr. 82 om lokalisering, utforming og tekniske krav til fyrlys, sjømerker og farvannsskilt som skal regulere ferdselen</li><li>§ 8. Tilpasninger i vedtak 9. januar 2003 nr. 31 om delegering av myndighet til kommunene og andre forvaltningsorgan etter lov om havner og farvann m.v. § 7 tredje ledd og § 11 nr. 7, jf. § 5 tredje ledd</li><li>§ 9. Tilpasninger i forskrift 13. desember 1988 nr. 1011 om ankomst- og avgangsmelding og om adgang til fartøy, anlegg og innretninger</li><li>§ 10. Tilpasninger i forskrift 24. september 1984 nr. 1678 i medhold av lov om havner og farvann</li><li>§ 11. Tilpasninger i forskrift 21. juli 1992 nr. 579 om lossing, lasting, lagring og transport innen havnedistriktet av farlige stoffer og varer</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-11-342" id="dokument"><h1>Forskrift om havner og farvann på Svalbard</h1><article class="legalArticle" data-lovdata-URL="LTI/forskrift/2008-04-11-342/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Krav til havner og farvann på Svalbard</span></h2><article class="legalP" id="paragraf-1-ledd-1">Lov 8. juni 1984 nr. 51 om havner og farvann m.v. gjelder i det indre farvann og sjøterritoriet ved Svalbard med de tilpasningene som følger av forskriften. Dette gjelder likevel ikke § 5, § 16 første og annet ledd, og § 27. For virkeområdet på land gjelder lov 8. juni 1984 nr. 51 om havner og farvann m.v. § 14.</article><article class="legalP" id="paragraf-1-ledd-2">Forskrifter fastsatt med hjemmel i lov 8. juni 1984 nr. 51 om havner og farvann m.v. gjelder for Svalbard med de tilpasningene som følger av forskriften. Det gjelder likevel ikke<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">forskrifter 10. juli 1975 nr. 1 for opplag av norske fartøyer over 1.000 br.reg.tonn og for utenlandske fartøyer i norske indre farvann</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">forskrift 16. januar 1987 nr. 3254 om overføring av myndighet etter havne- og farvannsloven av 8. juni 1984 nr. 51 § 2 fjerde ledd til statlig organ</article></article></li><li data-li-identifier="c)" data-name="c)"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">forskrift 12. mai 1989 nr. 302 om unntak fra lov om havner og farvann for sjø- og landområder samt arbeid, anlegg og tiltak knyttet til forsvarsmessige formål</article></article></li><li data-li-identifier="d)" data-name="d)"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">forskrift 24. september 1984 nr. 1678 i medhold av lov om havner og farvann punkt II</article></article></li><li data-li-identifier="e)" data-name="e)"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">forskrift 2. juni 1992 nr. 426 om bruk av farvann utenom havnedistrikt og innskrenkning av havnestyrets myndighet i hovedled og viktige biled § 5</article></article></li><li data-li-identifier="f)" data-name="f)"><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">forskrift 19. oktober 1984 nr. 2277 om forsvarets representasjon i havnestyret i havner av vesentlig forsvarsmessig betydning</article></article></li><li data-li-identifier="g)" data-name="g)"><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">forskrift 21. april 1995 nr. 375 om kystgebyr</article></article></li><li data-li-identifier="h)" data-name="h)"><article class="listArticle" id="paragraf-1-ledd-2-punkt-8"><article class="legalP" id="paragraf-1-ledd-2-punkt-8-ledd-1">forskrift 15. oktober 2002 nr. 1162 om delegering av myndighet til Kystdirektoratet og Kystverkets distriktskontorer etter lov om havner og farvann m.v.</article></article></li><li data-li-identifier="i)" data-name="i)"><article class="listArticle" id="paragraf-1-ledd-2-punkt-9"><article class="legalP" id="paragraf-1-ledd-2-punkt-9-ledd-1">forskrift 3. juli 2007 nr. 825 om sikring av havner og havneterminaler mot terrorhandlinger mv.</article></article></li><li data-li-identifier="j)" data-name="j)"><article class="listArticle" id="paragraf-1-ledd-2-punkt-10"><article class="legalP" id="paragraf-1-ledd-2-punkt-10-ledd-1">forskrift 3. juli 2007 nr. 841 om gebyr for kontroll og tilsyn med sikring av havner og havneterminaler mot terrorhandlinger mv.</article></article></li></ul></article></article><article class="legalArticle" data-lovdata-URL="LTI/forskrift/2008-04-11-342/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Statens ansvar og myndighet</span></h2><article class="legalP" id="paragraf-2-ledd-1">Departementet har ansvar for etablering, drift og vedlikehold av fyrlys, sjømerker og andre navigasjonshjelpemidler og for farledene. Utenfor havnedistrikt har departementet den myndighet og de rettigheter som er tillagt kommunen etter havne- og farvannsloven.</article><article class="legalP" id="paragraf-2-ledd-2">Departementet har ansvaret for tilsyn og kontroll med havner.</article><article class="legalP" id="paragraf-2-ledd-3">Departementet kan delegere myndighet etter forskriften her til Kystverket, Sysselmannen og Longyearbyen lokalstyre.</article><article class="legalP" id="paragraf-2-ledd-4">Kystverket kan delegere sin myndighet etter forskriften her og forskriftene til lov 8. juni 1984 nr. 51 om havner og farvann m.v. til Sysselmannen og Longyearbyen lokalstyre hvis ikke departementet bestemmer noe annet.</article><article class="legalP" id="paragraf-2-ledd-5">Sysselmannen har ansvar og myndighet der havne- og farvannsloven gir ansvar og myndighet til politiet.</article></article><article class="legalArticle" data-lovdata-URL="LTI/forskrift/2008-04-11-342/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Longyearbyen lokalstyres ansvar og myndighet</span></h2><article class="legalP" id="paragraf-3-ledd-1">Longyearbyen lokalstyre har tilsvarende myndighet og ansvar innen Longyearbyen havnedistrikt som kommuner og kommunestyrer er tillagt etter havne- og farvannsloven med den begrensning som følger av § 2 første ledd.</article><article class="legalP" id="paragraf-3-ledd-2">Longyearbyen lokalstyre har ansvaret for planlegging, utbygging og drift av kaianlegg og havneinnretninger innen Longyearbyen havnedistrikt. Havneplanlegging skal inngå som en del av arealplanleggingen i medhold av lov 15. juni 2001 nr. 79 om miljøvern på Svalbard.</article><article class="legalP" id="paragraf-3-ledd-3">Innenfor havnedistriktet skal Longyearbyen lokalstyre føre tilsyn med at kaianlegg og andre havneanlegg, -innretninger og -arealer er i forsvarlig stand og at ferdselen på sjø og land ikke hindres eller vanskeliggjøres.</article></article><article class="legalArticle" data-lovdata-URL="LTI/forskrift/2008-04-11-342/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Longyearbyen havnedistrikt</span></h2><article class="legalP" id="paragraf-4-ledd-1">Longyearbyen havnedistrikt tilsvarer Longyearbyens arealplanområde slik det er fastsatt med hjemmel i lov 15. juni 2001 nr. 79 om miljøvern på Svalbard § 47.</article></article><article class="legalArticle" data-lovdata-URL="LTI/forskrift/2008-04-11-342/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Andre generelle tilpasninger av lov og forskrifter</span></h2><article class="legalP" id="paragraf-5-ledd-1">Der myndigheten er lagt til et kommunalt organ, skal myndigheten legges til Longyearbyen lokalstyre. Dette gjelder likevel ikke for forskrift 19. juni 2003 nr. 748 om fartsbegrensninger i sjø, elv og innsjø der myndigheten skal legges til Kystverket.</article><article class="legalP" id="paragraf-5-ledd-2">Der myndigheten er lagt til Kystverkets distriktskontorer, skal myndigheten legges til Kystverket.</article></article><article class="legalArticle" data-lovdata-URL="LTI/forskrift/2008-04-11-342/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilpasninger i forskrift 19. juni 2003 nr. 748 om fartsbegrensninger i sjø, elv og innsjø</span></h2><article class="legalP" id="paragraf-6-ledd-1">Hele § 3 skal erstattes med følgende: «Kystverket kan treffe enkeltvedtak og fastsette lokale fartsbegrensninger både innenfor og utenfor havnedistriktet. Før Kystverket fastsetter slik forskrift innenfor Longyearbyen havnedistrikt, skal Longyearbyen lokalstyres uttalelse innhentes.»</article><article class="legalP" id="paragraf-6-ledd-2">I § 4 skal «kommunen» erstattes med «Kystverket».</article><article class="legalP" id="paragraf-6-ledd-3">§ 6 første ledd første setning skal erstattes med «Kystverket kan gi dispensasjon fra forskrifter om fartsbegrensninger.»</article></article><article class="legalArticle" data-lovdata-URL="LTI/forskrift/2008-04-11-342/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilpasninger i forskrift 15. januar 1993 nr. 82 om lokalisering, utforming og tekniske krav til fyrlys, sjømerker og farvannsskilt som skal regulere ferdselen</span></h2><article class="legalP" id="paragraf-7-ledd-1">Hele § 21 skal erstattes med følgende: «Eksisterende godkjente sjømerker og skilt som ikke tilfredsstiller kravene etter denne forskriften kan benyttes inntil Kystverket gir pålegg om at utskiftning skal finne sted.»</article></article><article class="legalArticle" data-lovdata-URL="LTI/forskrift/2008-04-11-342/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilpasninger i vedtak 9. januar 2003 nr. 31 om delegering av myndighet til kommunene og andre forvaltningsorgan etter lov om havner og farvann m.v. § 7 tredje ledd og § 11 nr. 7, jf. § 5 tredje ledd</span></h2><article class="legalP" id="paragraf-8-ledd-1">I punkt II skal «kommunale forskrifter» erstattes med «forskrifter gitt av Longyearbyen lokalstyre».</article></article><article class="legalArticle" data-lovdata-URL="LTI/forskrift/2008-04-11-342/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilpasninger i forskrift 13. desember 1988 nr. 1011 om ankomst- og avgangsmelding og om adgang til fartøy, anlegg og innretninger</span></h2><article class="legalP" id="paragraf-9-ledd-1">Hele § 1 tredje ledd skal erstattes med: «Fører av fiske- eller fangstfartøy med største lengde over 20 meter kan gi ankomstmelding senere enn 24 timer før ankomst, dersom ankomststed og ankomsttid ikke er klarlagt.»</article><article class="legalP" id="paragraf-9-ledd-2">I § 1 sjette ledd skal første setning erstattes med: «Bestemmelsene i første til femte ledd gjelder ikke for orlogsfartøyer, fritidsbåter og fiske- og fangstfartøyer med største lengde under 20 meter.»</article></article><article class="legalArticle" data-lovdata-URL="LTI/forskrift/2008-04-11-342/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilpasninger i forskrift 24. september 1984 nr. 1678 i medhold av lov om havner og farvann</span></h2><article class="legalP" id="paragraf-10-ledd-1">I punkt I første ledd skal «hver kommune» erstattes med «Longyearbyen havnedistrikt» og «kommunens havner» erstattes med «havner innen Longyearbyen havnedistrikt».</article><article class="legalP" id="paragraf-10-ledd-2">Punkt III annet ledd skal gjelde tilsvarende for Longyearbyen lokalstyre.</article></article><article class="legalArticle" data-lovdata-URL="LTI/forskrift/2008-04-11-342/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilpasninger i forskrift 21. juli 1992 nr. 579 om lossing, lasting, lagring og transport innen havnedistriktet av farlige stoffer og varer</span></h2><article class="legalP" id="paragraf-11-ledd-1">I § 1-5 i definisjonen av havnedistrikt skal følgende føyes til: «Sjø- og landområder innenfor de grenser som er fastsatt i medhold av forskrift 11. april 2008 nr. 342 om havner og farvann på Svalbard § 4.»</article><article class="legalP" id="paragraf-11-ledd-2">I § 11-1 første ledd skal «kommunale og interkommunale oljevernutvalg» erstattes med «oljevernutvalget for Svalbard».</article></article><article class="legalArticle" data-lovdata-URL="LTI/forskrift/2008-04-11-342/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. mai 2008.</article></article></main></body></html>