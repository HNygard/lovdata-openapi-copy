<!DOCTYPE html><html lang="no"><head><title>Forskrift om forvalter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-09-15-1021</dd><dt class="dokid">DokumentID</dt><dd class="dokid">LTI/forskrift/2008-09-15-1021</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 10 s 1481</dd><dt class="dateInForce">I kraft fra</dt><dd class="dateInForce">2009-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§16</li><li>forskrift/2004-04-16-631</li></ul></dd><dt class="dateOfPublication">Kunngjort</dt><dd class="dateOfPublication">2008-09-19 13:40</dd><dt class="journalNumber">Journalnummer</dt><dd class="journalNumber">2008-0806</dd><dt class="titleShort">Korttittel</dt><dd class="titleShort">Forvalterforskriften</dd><dt class="title">Tittel</dt><dd class="title">Forskrift om forvalter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fornyings- og administrasjonsdepartementet 15. september 2008 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 16 femte ledd, jf. delegeringsvedtak 16. april 2004 nr. 631.</dd><dt class="refid">RefID</dt><dd class="refid">forskrift/2008-09-15-1021</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvalter<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kapittel 2. Oppnevning av og krav til forvalter<ul class="tocSubUl"><li>§ 3. Oppnevning av forvalter</li><li>§ 4. Krav til forvalter</li><li>§ 5. Karantene</li><li>§ 6. Taushetsplikt</li><li>§ 7. Sikkerhet</li></ul></li><li>Kapittel 3. Forvalters plikter<ul class="tocSubUl"><li>§ 8. Mandatet</li><li>§ 9. Gjennomføring av forvalteroppdraget</li><li>§ 10. Bruk av eksterne medhjelpere</li><li>§ 11. Instruksjonsmyndighet</li></ul></li><li>Kapittel 4. Partenes plikter<ul class="tocSubUl"><li>§ 12. Partenes medvirkningsplikt</li><li>§ 13. Vederlag og utgiftsdekning</li></ul></li><li>Kapittel 5. Ikrafttredelse<ul class="tocSubUl"><li>§ 14. Ikrafttredelse</li></ul></li><li>Merknader til de enkelte bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2008-09-15-1021" id="dokument"><h1>Forskrift om forvalter</h1><section class="section" data-name="kap1" id="kapittel-1" data-lovdata-URL="LTI/forskrift/2008-09-15-1021/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2008-09-15-1021/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskrift gir nærmere regler om forvalter etter konkurranseloven § 16 femte ledd.</article></article><article class="legalArticle" data-lovdata-URL="LTI/forskrift/2008-09-15-1021/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>inngrepsvedtak:</i> vedtak etter konkurranseloven § 16 første eller annet ledd, jf. tredje ledd eller § 21.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>parter:</i> dem som et inngrepsvedtak retter seg mot.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2008-09-15-1021/KAPITTEL_2"><h2>Kapittel 2. Oppnevning av og krav til forvalter</h2><article class="legalArticle" data-lovdata-URL="LTI/forskrift/2008-09-15-1021/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppnevning av forvalter</span></h3><article class="legalP" id="kapittel-2-paragraf-1-ledd-1">Konkurransetilsynet kan oppnevne en eller flere forvaltere til å bistå med gjennomføringen av inngrepsvedtak.</article><article class="legalP" id="kapittel-2-paragraf-1-ledd-2">Oppnevning skjer ved mandat fra Konkurransetilsynet. Nærmere krav til mandatets innhold fremgår av forskriften § 8.</article><article class="legalP" id="kapittel-2-paragraf-1-ledd-3">Partene skal innen en frist Konkurransetilsynet fastsetter, få anledning til å uttale seg om utkastet til mandat og komme med forslag til forvalter. Partene skal uten ugrunnet opphold etter oppnevningen underrettes om valg av forvalter og forvalteroppdragets innhold ved kopi av endelig mandat.</article></article><article class="legalArticle" data-lovdata-URL="LTI/forskrift/2008-09-15-1021/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til forvalter</span></h3><article class="legalP" id="kapittel-2-paragraf-2-ledd-1">Enhver som Konkurransetilsynet finner skikket til oppgaven, kan oppnevnes til forvalter.</article><article class="legalP" id="kapittel-2-paragraf-2-ledd-2">Forvalter må være uavhengig av partene, og det må ikke foreligge interessekonflikter som kan medføre at forvalters integritet og upartiskhet kan trekkes i tvil.</article></article><article class="legalArticle" data-lovdata-URL="LTI/forskrift/2008-09-15-1021/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Karantene</span></h3><article class="legalP" id="kapittel-2-paragraf-3-ledd-1">Forvalter skal under forvalteroppdraget, og i en periode på ett år etter forvalteroppdragets avslutning, avstå fra å yte tjenester til eller ta ansettelse eller verv i det eller de foretak som inngrepsvedtaket retter seg mot eller tilknyttede foretak. Den samme begrensningen gjelder for forvalters adgang til å yte tjenester til den eller de som overtar rettigheter som følge av Konkurransetilsynets vedtak. Konkurransetilsynet kan likevel godta at forvalter påtar seg slike oppdrag dersom dette er ubetenkelig.</article></article><article class="legalArticle" data-lovdata-URL="LTI/forskrift/2008-09-15-1021/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt</span></h3><article class="legalP" id="kapittel-2-paragraf-4-ledd-1">Forvalter og eventuelle medhjelpere har taushetsplikt etter reglene i forvaltningsloven § 13 flg.</article></article><article class="legalArticle" data-lovdata-URL="LTI/forskrift/2008-09-15-1021/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sikkerhet</span></h3><article class="legalP" id="kapittel-2-paragraf-5-ledd-1">Konkurransetilsynet kan stille krav til forvalters forsikringsdekning og pålegge forvalter å stille en tidsbegrenset sikkerhet. Konkurransetilsynet kan bestemme sikkerhetens størrelse og stille krav til innholdet av denne.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2008-09-15-1021/KAPITTEL_3"><h2>Kapittel 3. Forvalters plikter</h2><article class="legalArticle" data-lovdata-URL="LTI/forskrift/2008-09-15-1021/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Mandatet</span></h3><article class="legalP" id="kapittel-3-paragraf-1-ledd-1">Forvalteroppdraget fastsettes i mandat fra Konkurransetilsynet.</article><article class="legalP" id="kapittel-3-paragraf-1-ledd-2">Mandatet skal inneholde bestemmelser om:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">hvem som skal utføre forvalteroppdraget,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">hva forvalteroppdraget omfatter,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">hvordan forvalteroppdraget skal utføres,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">forvalteroppdragets varighet,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">prosedyrer for forvalters samarbeid med partene, inngåelse av avtaler eller gjennomføring av andre disposisjoner, herunder Konkurransetilsynets godkjennelse av kjøper ved avhending av eierandeler eller aktiva,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">forvalters plikt til å rapportere og utarbeide arbeids- og tidsplaner for gjennomføring av oppdraget,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-2-punkt-7"><article class="legalP" id="kapittel-3-paragraf-1-ledd-2-punkt-7-ledd-1">forvalters vederlag, dekning av utgifter og hvordan oppgjør mellom partene og forvalter skal skje,</article></article></li><li data-li-identifier="h)" data-name="h)"><article class="listArticle" id="kapittel-3-paragraf-1-ledd-2-punkt-8"><article class="legalP" id="kapittel-3-paragraf-1-ledd-2-punkt-8-ledd-1">forvalters bruk av eksterne medhjelpere,</article></article></li><li data-li-identifier="i)" data-name="i)"><article class="listArticle" id="kapittel-3-paragraf-1-ledd-2-punkt-9"><article class="legalP" id="kapittel-3-paragraf-1-ledd-2-punkt-9-ledd-1">misligholdssanksjoner og oppsigelse,</article></article></li><li data-li-identifier="j)" data-name="j)"><article class="listArticle" id="kapittel-3-paragraf-1-ledd-2-punkt-10"><article class="legalP" id="kapittel-3-paragraf-1-ledd-2-punkt-10-ledd-1">interessekonflikter og karantene,</article></article></li><li data-li-identifier="k)" data-name="k)"><article class="listArticle" id="kapittel-3-paragraf-1-ledd-2-punkt-11"><article class="legalP" id="kapittel-3-paragraf-1-ledd-2-punkt-11-ledd-1">taushetsplikt,</article></article></li><li data-li-identifier="l)" data-name="l)"><article class="listArticle" id="kapittel-3-paragraf-1-ledd-2-punkt-12"><article class="legalP" id="kapittel-3-paragraf-1-ledd-2-punkt-12-ledd-1">forsikringsdekning og sikkerhetsstillelse.</article></article></li></ul></article></article><article class="legalArticle" data-lovdata-URL="LTI/forskrift/2008-09-15-1021/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av forvalteroppdraget</span></h3><article class="legalP" id="kapittel-3-paragraf-2-ledd-1">Forvalter skal utføre de oppgaver som følger av forvalteroppdraget på den måte som best sikrer gjennomføring av inngrepsvedtaket og samtidig påse at partenes interesser ivaretas på en forsvarlig måte.</article><article class="legalP" id="kapittel-3-paragraf-2-ledd-2">Forvalter kan innenfor rammene av mandatet gi partene de pålegg som er nødvendig for at inngrepsvedtaket skal gjennomføres.</article><article class="legalP" id="kapittel-3-paragraf-2-ledd-3">Dersom forvalter skal forestå avhending av formuesgoder, skal forvalter holde partene informert om salgsprosessen.</article></article><article class="legalArticle" data-lovdata-URL="LTI/forskrift/2008-09-15-1021/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bruk av eksterne medhjelpere</span></h3><article class="legalP" id="kapittel-3-paragraf-3-ledd-1">Dersom forvalter ønsker å benytte eksterne medhjelpere, krever dette forhåndsgodkjenning fra Konkurransetilsynet.</article></article><article class="legalArticle" data-lovdata-URL="LTI/forskrift/2008-09-15-1021/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Instruksjonsmyndighet</span></h3><article class="legalP" id="kapittel-3-paragraf-4-ledd-1">Konkurransetilsynet kan instruere forvalter om gjennomføringen av oppdraget.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2008-09-15-1021/KAPITTEL_4"><h2>Kapittel 4. Partenes plikter</h2><article class="legalArticle" data-lovdata-URL="LTI/forskrift/2008-09-15-1021/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Partenes medvirkningsplikt</span></h3><article class="legalP" id="kapittel-4-paragraf-1-ledd-1">Oppnevning av forvalter påvirker ikke partenes ansvar for å oppfylle de plikter som følger av inngrepsvedtaket.</article><article class="legalP" id="kapittel-4-paragraf-1-ledd-2">Partene skal samarbeide fullt ut med forvalter, gi forvalter de fullmakter og yte slik medvirkning som er nødvendig for gjennomføringen av inngrepsvedtaket innenfor rammen av forvaltermandatet. De skal etter anmodning fra forvalter og uten ugrunnet opphold, bistå med å fremskaffe og gi tilgang til all informasjon, dokumentasjon, lokaler, tekniske innretninger, personell mv.</article></article><article class="legalArticle" data-lovdata-URL="LTI/forskrift/2008-09-15-1021/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Vederlag og utgiftsdekning</span></h3><article class="legalP" id="kapittel-4-paragraf-2-ledd-1">Partene dekker forvalters vederlag og utgifter ved gjennomføringen av forvalteroppdraget.</article><article class="legalP" id="kapittel-4-paragraf-2-ledd-2">Konkurransetilsynet fastsetter vederlag og dekning av utgifter som forvalteren kan kreve av partene. Konkurransetilsynet fastsetter også bestemmelser om hvordan oppgjør mellom partene og forvalter skal skje.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2008-09-15-1021/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="LTI/forskrift/2008-09-15-1021/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft 1. januar 2009.</article></article></section><section class="section" id="kapittel-6" data-lovdata-URL="LTI/forskrift/2008-09-15-1021/KAPITTEL_6"><h2>Merknader til de enkelte bestemmelser</h2><article class="defaultP"><i>Til § 1 Virkeområde</i></article><article class="legalP" id="kapittel-6-ledd-1">Bestemmelsen angir forskriftens saklige virkeområde med utgangspunkt i konkurranseloven § 16 femte ledd tredje punktum som gir fullmakt til å fastsette nærmere bestemmelser om forvalters stilling. Forskriften gjelder de situasjoner der Konkurransetilsynet skal bruke forvalter til å bistå ved gjennomføringen av vedtak om inngrep mot foretakssammenslutninger eller erverv av andeler i foretak etter konkurranseloven § 16 første og annet ledd, jf. tredje ledd, og § 21.</article><article class="legalP" id="kapittel-6-ledd-2">Ot.prp.nr.6 (2003–2004) A) om lov om konkurranse mellom foretak og kontroll med foretakssammenslutninger, punkt 7.8, s. 102-105 og NOU 2003:12 Ny konkurranselov, punkt 5.4.10. s. 108-112 omtaler bruk av og formålet med forvalter. Blant annet er det pekt på behovet for tett oppfølging av vilkår for å eliminere negative virkninger av en foretakssammenslutning. Særlig for å sikre at deler av virksomheter som skal skilles ut, forblir selvstendige og konkurransedyktige enheter, kan det være behov for tett ekstern oppfølging.</article><article class="legalP" id="kapittel-6-ledd-3">Selv om forskriftshjemmelen i konkurranseloven § 16 femte ledd tredje punktum etter ordlyden bare gjelder vedtak etter § 16 første og annet ledd, så gir § 21 annet ledd adgang til å treffe vedtak etter § 16. Det innebærer at det kan settes vilkår for å gjennomføre en foretakssammenslutning, og forarbeidenes omtale av formålet med bruk av forvalter vil ha tilsvarende gyldighet hva angår gjennomføring av vilkår satt av Kongen i statsråd etter konkurranseloven § 21. I realiteten vil det i tilfeller der Kongen opphever tilsynets inngrep være enda viktigere å effektivisere oppfølging av vilkår som skal motvirke konkurransebegrensninger som følger av sammenslutningen. Det skyldes at slike vedtak innebærer at en foretakssammenslutning kan gjennomføres pga. andre politiske hensyn til tross for at den er konkurranseskadelig. Departementet har ikke funnet holdepunkter i lov eller forarbeider for at lovgiver har hatt en annen oppfatning om dette. Departementet antar derfor at Konkurransetilsynet kan oppnevne forvalter til å gjennomføre vedtak også etter konkurranseloven § 21. Forskriften er følgelig gitt anvendelse også i disse tilfellene.</article><article class="legalP" id="kapittel-6-ledd-4">Konkurranseloven § 16 tredje ledd gir en ikke-uttømmende liste over hva inngrepsvedtak kan gå ut på. Forvalter kan således oppnevnes for å bistå ved gjennomføringen av alle typer inngrepsvedtak. Det kan være aktuelt å bruke forvalter både ved kontroll av at atferdsvilkår blir fulgt opp og at strukturelle vilkår gjennomføres. Imidlertid vil det være særlig aktuelt å benytte forvalter når vedtaket inneholder pålegg eller vilkår der kontroll med etterlevelse krever en realkompetanse som tilsynet i liten grad har. Det gjelder oppfølging av strukturelle vilkår. Forvalter kan i slike tilfeller overvåke salgsprosessen, eventuelt finne kjøpere og gjennomføre selve salget selv. I tillegg er det aktuelt at en forvalter i disse tilfellene bidrar til at de deler av en virksomhet som er pålagt avhendet, i perioden før avhending, opprettholdes som en selvstendig konkurransedyktig enhet, atskilt fra øvrig virksomhet.</article><article class="legalP" id="kapittel-6-ledd-5">Selv om ordlyden i konkurranseloven § 16 femte ledd første punktum strengt tatt bare dekker inngrep etter konkurranseloven § 16 første og annet ledd, så kan det oppnevnes forvalter også ved inngrep etter konkurranseloven § 21. Dette er nærmere omtalt ovenfor.</article><article class="legalP" id="kapittel-6-ledd-6">I utgangspunktet vil forskriften kun komme til anvendelse i forbindelse med inngrep mot de foretakssammenslutninger som er under EØS-avtalens terskelverdier<sup class="footnotereference" data-footnotereferencevalue="1" data-unique-footnote-counter="1">1</sup> og som dermed skal behandles av Konkurransetilsynet etter konkurranseloven. De foretakssammenslutninger som overstiger terskelverdiene og som skal behandles av EFTAs overvåkningsorgan eller Kommisjonen, vil ikke berøres av forskriften. Imidlertid følger det av forskrift om prosessuelle konkurranseregler i EØS-avtalen m.v.<sup class="footnotereference" data-footnotereferencevalue="2" data-unique-footnote-counter="2">2</sup> kapittel XIII artikkel 4 nr. 4 og artikkel 9 at saker over terskelverdiene på visse vilkår kan henvises til nasjonale konkurransemyndigheter. Skulle dette skje, følger det av hhv. artikkel 4 nr. 4 og artikkel 9 nr. 3 b) at nasjonal konkurranselovgivning skal anvendes i disse sakene. I så tilfelle kan forskriften være relevant.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift 4. desember 1992 nr. 964 kapittel XIV artikkel 1.</article><article class="footnote" data-name="2" data-unique-footnote-counter="2"><span class="footnoteLabel">2</span> Forskrift 4. desember 1992 nr. 966.</article></footer> <article class="defaultP" margin-top="true"><i>Til § 2 Definisjoner</i></article><article class="legalP" id="kapittel-6-ledd-7">Det fremgår av <i>bokstav a)</i> at begrepet inngrepsvedtak henspeiler på vedtak etter konkurranseloven § 16 første eller annet ledd og § 21. Vedtakene vil altså kunne være fattet enten av Konkurransetilsynet, departementet eller Kongen i statsråd. I konkurranseloven § 16 tredje ledd heter det at slike vedtak blant annet kan omfatte forbud, påbud og tillatelser på vilkår.</article><article class="legalP" id="kapittel-6-ledd-8">Av <i>bokstav b)</i> fremgår at en med begrepet parter i forskriftens bestemmelser har ment dem som inngrepsvedtaket, slik det er definert i bokstav a, retter seg mot.</article> <article class="defaultP" margin-top="true"><i>Til § 3 Oppnevning av forvalter</i></article><article class="legalP" id="kapittel-6-ledd-9"><i>Første ledd</i> viser til det som følger av konkurranseloven § 16 femte ledd, nemlig at det er Konkurransetilsynet, og ikke dem vedtaket retter seg mot, som oppnevner forvalter. Forvalter opptrer således på vegne av tilsynet med sikte på å effektivisere gjennomføringen av vedtaket.</article><article class="legalP" id="kapittel-6-ledd-10">At tilsynet «kan» oppnevne forvalter betyr at tilsynet har en diskresjonær adgang til å bruke forvalter. Avgjørelsen vil bero på tilsynets vurdering av om vedtaket egner seg for dette. Bl.a. vil det måtte legges vekt på om kontrollen ligger nær eller fjernt fra tilsynets vanlige tilsynsvirksomhet og kompetanse. Tilsynet vil allerede i forbindelse med vedtaket kunne bestemme seg for å bruke forvalter til å kontrollere at vedtaket overholdes og eventuelt sørge for å gjennomføre vedtaket etter forutsetningene. Utvelgelse av forvaltere og selve oppnevningen vil imidlertid vanligvis skje på et senere tidspunkt.</article><article class="legalP" id="kapittel-6-ledd-11">Det fremgår av ordlyden i første ledd at Konkurransetilsynet også kan oppnevne flere forvaltere. Det kan være hensiktsmessig der saken gjelder salg av forskjellige formuesgoder, f.eks. aksjer og fast eiendom. Ved nedsalg vil det også kunne oppnevnes én forvalter for å gjennomføre avhending og én for å overvåke partenes atferd inntil avhending er skjedd. Det er imidlertid heller ikke noe i veien for at det oppnevnes én forvalter for begge typer vilkår i samme sak.</article><article class="legalP" id="kapittel-6-ledd-12">Vel så praktisk som oppnevning av flere forvaltere, er imidlertid at forvalter bruker medhjelpere ved gjennomføringen av forvalteroppdraget.</article><article class="legalP" id="kapittel-6-ledd-13">Av <i>annet ledd</i> fremgår det at selve oppnevningen skjer ved endelig mandat fra Konkurransetilsynet. Krav til mandatets innhold fremgår av forskriften § 8. Bestemmelser om vederlag og utgiftsdekning skal inngå i det endelige mandatet, jf. § 8 bokstav g og § 13.</article><article class="legalP" id="kapittel-6-ledd-14"><i>Tredje ledd</i> pålegger Konkurransetilsynet å innhente partenes uttalelse om utkast til mandat. Videre gir bestemmelsen partene forslagsrett med hensyn til hvem som skal oppnevnes som forvalter. Utkastet til mandat vil være basert på et standardmandat tilpasset den konkrete sak. Tilsynet vil kunne fastsette en kort frist for eventuelle merknader og forslag til forvalter.</article><article class="legalP" id="kapittel-6-ledd-15">Partene skal uten ugrunnet opphold etter oppnevningen underrettes ved kopi av endelig mandat om hvem som ble valgt.</article><article class="legalP" id="kapittel-6-ledd-16">I tillegg til den eller de som partene eventuelt har foreslått, vil normalordningen være at andre potensielle forvaltere får oppfordring om å komme med tilbud basert på utkastet til mandat. Oppnevning skjer så ved at Konkurransetilsynet aksepterer et av de innkomne tilbudene ved utferdigelse av endelig mandat, slik det er beskrevet i annet ledd, eventuelt etter mindre tilpasninger basert på tilbudet fra den aktuelle forvalteren.</article><article class="legalP" id="kapittel-6-ledd-17">Det normale er altså at valg av forvalter skal baseres på konkurranse mellom flere mulige kandidater. Men det kan være forhold som vanskeliggjør slik konkurranse. Eksempelvis kan det være uaktuelt av tidsmessige grunner, fordi oppdraget er av mindre omfang eller fordi oppdragets karakter gjør det vanskelig eller umulig å finne frem til andre enn f.eks. en som partene selv foreslår som forvalter.</article><article class="legalP" id="kapittel-6-ledd-18">Det lages uansett et notat eller en protokoll som markerer avslutningen på utvelgelsesprosessen, med opplysning om hvem som ble oppnevnt, hva oppdraget går ut på, anslått verdi, hvilke kandidater som har fått tilbudet og vært vurdert og en kort begrunnelse for valg av forvalter. Dersom det ikke har vært konkurranse om oppdraget, gis en begrunnelse for dette.</article> <article class="defaultP" margin-top="true"><i>Til § 4 Krav til forvalter</i></article><article class="legalP" id="kapittel-6-ledd-19"><i>Første ledd</i> slår fast at enhver som Konkurransetilsynet finner skikket til oppgaven, kan oppnevnes til forvalter. I begrepet «enhver» ligger at både fysiske og juridiske personer kan være aktuelle.</article><article class="legalP" id="kapittel-6-ledd-20">Formuleringen «skikket» til oppgaven betyr at det er forvalterens formelle kompetanse og erfaring samt kunnskap om markedet som avgjør om vedkommende er egnet for forvalteroppdraget. Oppdragets karakter avgjør hvilken kompetanse og erfaring som behøves, og om det er nødvendig at vedkommende fyller lovbestemte krav som gjelder for visse yrkesgrupper, som f.eks. eiendomsmeklere og advokater.</article><article class="legalP" id="kapittel-6-ledd-21">Komplekse forvalteroppdrag kan potensielt omfatte avhendelse av aktiva som krever mer enn én type konsesjon eller bevilling. I slike tilfeller bør det som regel være tilstrekkelig om forvalteren, sammen med medhjelper, oppfyller de krav som stilles. Dersom oppdraget kun omfatter avhending av for eksempel en industrieiendom, kan det være naturlig å benytte en eiendomsmekler. Overvåkning av atferdsvilkår kan for eksempel utføres av en konsulent med bedriftsøkonomisk bakgrunn og erfaring med drift av selskaper, en advokat eller en revisor. Et forvalteroppdrag kan imidlertid også omfatte avhending av foretak av betydelig størrelse eller betydelige deler av næringsvirksomheten. I disse sakene kan det være aktuelt å oppnevne et verdipapirforetak (for eksempel et meglerhus) som forvalter.</article><article class="legalP" id="kapittel-6-ledd-22"><i>Annet ledd</i> understreker at det ikke må foreligge interessekonflikter som kan medføre at forvalters integritet og upartiskhet kan trekkes i tvil. Forvaltningsloven § 10 første punktum lyder: «Foruten for offentlige tjenestemenn gjelder bestemmelsene i kapitlet her tilsvarende for enhver annen som utfører tjeneste eller arbeid for et forvaltningsorgan.» Bestemmelsen står i lovens kapittel II om ugildhet, og det innebærer at habilitetskravene i § 6 og de påfølgende bestemmelsene om avgjørelse og håndtering av inhabilitet gjelder for forvaltere og deres medhjelpere siden de utfører arbeid for tilsynet og derfor omfattes av ordlyden i forvaltningsloven § 10.</article><article class="legalP" id="kapittel-6-ledd-23">Det er naturlig at Konkurransetilsynet ber om opplysninger fra potensielle forvaltere før oppnevningen, for å avklare om mulige habilitetskonflikter foreligger. Dersom slike konflikter oppstår under utføringen av forvalteroppdraget, vil forvalteren ha plikt til å informere Konkurransetilsynet om dette. Se nærmere § 5 og merknader hva angår restriksjoner på oppdrag eller ansettelse parallelt med og etter avslutning av forvalteroppdraget.</article> <article class="defaultP" margin-top="true"><i>Til § 5 Karantene</i></article><article class="legalP" id="kapittel-6-ledd-24">Det følger av bestemmelsen at forvalter under forvalteroppdraget, og i en periode på ett år etter forvalteroppdragets avslutning, skal avstå fra å yte tjenester til eller ta ansettelse eller verv i det eller de foretak som vedtaket retter seg mot eller tilknyttede foretak. Samme begrensning gjelder forvalterens adgang til å yte tjenester til den eller de som har overtatt rettigheter som følge av Konkurransetilsynets vedtak, herunder f.eks. til kjøperen av et foretak. At denne begrensningen gjelder i forhold til tilknyttede foretak, innebærer at også arbeid for eller verv i selskaper i samme konsern (eierselskaper, datterselskaper mv.) rammes. Også arbeid for den eller de virksomhet(er) som eventuelt avhendes som en følge av Konkurransetilsynets vedtak, omfattes. Bestemmelsen åpner likevel for at Konkurransetilsynet kan tillate at forvalter påtar seg slike oppdrag dersom dette er ubetenkelig.</article> <article class="defaultP" margin-top="true"><i>Til § 6 Taushetsplikt</i></article><article class="legalP" id="kapittel-6-ledd-25">Det følger av bestemmelsen at både forvalter og medhjelpere har taushetsplikt om det de får kjennskap til i forbindelse med oppdraget. Forvaltningsloven § 13 til § 13e kommer til anvendelse siden forvalteren utfører arbeid for tilsynet og derfor omfattes av ordlyden i forvaltningsloven § 13. Kravet om taushet er særlig begrunnet i at partene har et rettmessig behov for konfidensialitet, men det vil også være behov for beskyttelse, eksempelvis av konfidensielle opplysninger forvalter mottar fra potensielle kjøpere under utførelsen av forvalteroppdraget eller fra den del av partenes virksomhet som eventuelt skal skilles ut.</article> <article class="defaultP" margin-top="true"><i>Til § 7 Sikkerhet</i></article><article class="legalP" id="kapittel-6-ledd-26">Bestemmelsen fastslår at Konkurransetilsynet kan stille krav til forvalters forsikringsdekning og pålegge forvalter å stille en tidsbegrenset sikkerhet, samt stille krav til denne.</article><article class="legalP" id="kapittel-6-ledd-27">Det antas imidlertid at det normalt ikke vil være nødvendig å stille spesifikke krav om sikkerhet eller forsikring. Ofte vil det i eller i medhold av lov være fastsatt bestemmelser om sikkerhet og/eller forsikring for de grupper som kan tenkes å bli oppnevnt som forvalter (f.eks. advokater, verdipapirforetak og eiendomsmeglere). Bestemmelsen er derfor ment som en sikkerhetsventil, og kan benyttes der Konkurransetilsynet etter en konkret vurdering anser det hensiktsmessig med spesifikke krav til sikkerhet eller forsikring.</article> <article class="defaultP" margin-top="true"><i>Til § 8 Mandatet</i></article><article class="legalP" id="kapittel-6-ledd-28">Bestemmelsens <i>første ledd</i> fastslår at den nærmere regulering av forvalteroppdraget skal skje i mandat fra Konkurransetilsynet til forvalter.</article><article class="legalP" id="kapittel-6-ledd-29"><i>Annet ledd</i> gir en oppregning av forhold som mandatet skal ha bestemmelser om. Utover de opplistede minimumskravene vil det være opp til Konkurransetilsynet å fastsette det nærmere innholdet i mandatet fra sak til sak, avhengig av hva som følger av det konkrete vedtaket.</article><article class="legalP" id="kapittel-6-ledd-30"><i>Annet ledd bokstav a</i> fastsetter at det endelige mandatet skal inneholde forvalters navn.</article><article class="legalP" id="kapittel-6-ledd-31">Det følger av <i>bokstav b</i> at mandatet må regulere hva forvalteroppdraget omfatter. Vedtaket vil sette rammene, men det kan være behov for å presisere dette ytterligere gjennom tilbud fra og dialog med forvalter og innspill fra partene.</article><article class="legalP" id="kapittel-6-ledd-32"><i>Bokstav c</i> fastsetter at mandatet skal angi hvordan forvalteroppdraget skal gjennomføres. Også dette vil kunne være fastsatt i vedtaket, men vil normalt utfylles gjennom tilbud fra forvalter og eventuelle innspill fra partene. Forvalters tilbud bør inneholde et anslag på antall timeverk som forventes brukt for å gjennomføre oppdraget.</article><article class="legalP" id="kapittel-6-ledd-33">Av <i>bokstav d</i> fremgår det at mandatet må inneholde bestemmelser om forvalteroppdragets varighet. Normalt bør det angis et starttidspunkt og et opphørstidspunkt.</article><article class="legalP" id="kapittel-6-ledd-34"><i>Bokstav e</i> presiserer at fremgangsmåten ved forvalters inngåelse av eller gjennomføring av andre disposisjoner skal være særskilt regulert i mandatet. Dette gjelder for eksempel krav om at Konkurransetilsynet godkjenner kjøper ved avhending. Godkjenningen bør normalt være regulert uttrykkelig også i inngrepsvedtaket. Med godkjenning menes her at tilsynet kontrollerer om kjøper tilfredsstiller vedtakets og forskriftens krav til kjøper, eksempelvis kjøpers uavhengige stilling i forhold til partene og vedkommendes mulighet til å yte partene konkurranse. I noen tilfeller vil salget kunne innebære at det oppstår en ny meldepliktig foretakssammenslutning. I så fall må det foretas en selvstendig vurdering av sammenslutningen etter de vanlige reglene i konkurranseloven om kontroll med foretakssammenslutninger i tillegg til godkjenningen etter bokstav e.</article><article class="legalP" id="kapittel-6-ledd-35"><i>Bokstav f</i> fastsetter at mandatet må inneholde bestemmelser om forvalterens plikt til å rapportere og utarbeide arbeids- og tidsplaner. Konkurransetilsynet må gjennom krav i slike bestemmelser sørge for framdrift i saken, foruten at tilsynet i den enkelte sak må presisere nærmere hva som skal rapporteres. Arbeids- og tidsplanene bør normalt foreligge tidlig i prosessen.</article><article class="legalP" id="kapittel-6-ledd-36">Av <i>bokstav g</i> fremgår det at mandatet må regulere forvalterens vederlag og dekning av utgifter under forvalteroppdraget og fastsette bestemmelser om oppgjør i tråd med § 13 annet ledd.</article><article class="legalP" id="kapittel-6-ledd-37"><i>Bokstav h</i> fastsetter at mandatet skal ha bestemmelser som regulerer bruk av eksterne medhjelpere, jf. § 10.</article><article class="legalP" id="kapittel-6-ledd-38">Det følger av <i>bokstav i</i> at mandatet normalt skal inneholde bestemmelser om misligholdssanksjoner og oppsigelse. En vil her kunne hente veiledning fra den alminnelige kontraktsretten om hva som eventuelt bør reguleres.</article><article class="legalP" id="kapittel-6-ledd-39"><i>Bokstav j</i> fastsetter at mandatet skal ha bestemmelser om interessekonflikter og karantene, jf. § 5.</article><article class="legalP" id="kapittel-6-ledd-40"><i>Bokstav k</i> fastsetter at mandatet skal ha bestemmelser om taushetsplikt, jf. § 6 og særlig fvl. § 13c.</article><article class="legalP" id="kapittel-6-ledd-41"><i>Bokstav l</i> fastsetter at mandatet skal ha bestemmelser om forsikringsdekning og sikkerhetsstillelse, jf. § 7. Det kan f.eks. være aktuelt med spesifikke krav til forsikring og sikkerhet dersom forvalter ikke tilhører en gruppe næringsdrivende som allerede i eller i medhold av lov er underlagt bestemmelser om forsikring og sikkerhet. F.eks. i tilfelle forvalter allerede er dekket av en forsikringsordning kan det også være aktuelt å slå fast at det i det konkrete oppdraget ikke er grunnlag for å stille særskilte krav.</article> <article class="defaultP" margin-top="true"><i>Til § 9 Gjennomføring av forvalteroppdraget</i></article><article class="legalP" id="kapittel-6-ledd-42"><i>Første ledd</i> oppstiller et generelt krav til nivået på det arbeidet som skal utføres. Forvalteren skal utføre de oppgaver som følger av mandatet på den måte som best sikrer gjennomføring av inngrepsvedtaket. Dette er det overordnede hensynet i forvalterens arbeid.</article><article class="legalP" id="kapittel-6-ledd-43">Det fremgår imidlertid at forvalteren så vidt mulig også må ta andre hensyn enn det som best sikrer kontroll med oppfyllelsen av vedtaket han er satt til å gjennomføre. Han må, for eksempel ved avhending av aktiva, sørge for å ivareta partenes interesser. Nærmere konkretisering av kravet til gjennomføring vil for øvrig skje fra sak til sak gjennom regulering av hva forvalteren skal gjøre og hvordan oppdraget skal utføres.</article><article class="legalP" id="kapittel-6-ledd-44"><i>Annet ledd</i> fastslår at forvalter innenfor forvaltermandatet kan instruere partene i den grad dette er nødvendig for gjennomføringen av inngrepsvedtaket, jf. § 12 om partenes medvirkningsplikt.</article><article class="legalP" id="kapittel-6-ledd-45">Av <i>tredje ledd</i> fremgår at forvalter, ved avhending av formuesgoder, plikter å holde partene informert under hele salgsprosessen.</article> <article class="defaultP" margin-top="true"><i>Til § 10 Bruk av eksterne medhjelpere</i></article><article class="legalP" id="kapittel-6-ledd-46">Det fremgår at forvalteren kun kan benytte eksterne medhjelpere dersom Konkurransetilsynet på forhånd har samtykket til det. Dersom forvalteroppdraget f.eks. er gitt til et advokatfirma eller en ansvarlig partner, vil firmaet eller den ansvarlige partneren kunne bruke egne fullmektiger eller ansatte advokater uten at dette regnes som bruk av eksterne medhjelpere. Se også § 8 bokstav h med merknader.</article><article class="legalP" id="kapittel-6-ledd-47">Konkurransetilsynet må vurdere om ekstern ekspertise fører til en mer hensiktsmessig utførelse av forvalteroppdraget og om kostnader som påløper står i forhold til nytten. Ved vurderingen av om bruk av eksterne medhjelpere skal godkjennes, må Konkurransetilsynet vurdere hvilke krav som eventuelt skal stilles til slike medhjelpere, men det må forutsettes at forvalter har forsikret seg om at medhjelperen har den kompetanse og erfaring som trengs samt at vedkommende ikke er inhabil. Det normale i disse situasjonene vil være at Konkurransetilsynet følger forvalterens råd med hensyn til hvem som eventuelt skal være medhjelper(e).</article><article class="legalP" id="kapittel-6-ledd-48">Kostnadene til eksterne medhjelpere dekkes av forvalter, som kan kreve refusjon av partene etter mandatets bestemmelser om vederlag og utgiftsdekning.</article> <article class="defaultP" margin-top="true"><i>Til § 11 Instruksjonsmyndighet</i></article><article class="legalP" id="kapittel-6-ledd-49">Det følger av bestemmelsen at Konkurransetilsynet kan instruere forvalteren om gjennomføringen av forvalteroppdraget. Dette er en konsekvens av at forvalteren skal bistå Konkurransetilsynet i gjennomføringen av tilsynets vedtak. Konkurransetilsynet må ved utøvelsen av sin instruksjonsmyndighet være oppmerksom på at dette vil kunne påvirke størrelsen på forvalterens vederlagskrav, og tilsynet bør vurdere å regulere dette nærmere allerede ved utarbeiding av mandatet. Partene har ikke instruksjonsmyndighet overfor forvalteren.</article> <article class="defaultP" margin-top="true"><i>Til § 12 Partenes medvirkningsplikt</i></article><article class="legalP" id="kapittel-6-ledd-50"><i>Første ledd</i> referer til den alminnelige plikten til å etterleve inngrep. I utgangspunktet skal partene selv gjennomføre vilkår som følger av et vedtak. Forvalters oppgave består dels i å forsikre seg om at det tas nødvendige skritt for oppfølging av vedtaket, dels i å bistå med oppfølgingen og dels selv å sikre gjennomføring av vilkår.</article><article class="legalP" id="kapittel-6-ledd-51">Bestemmelsen i <i>annet ledd første punktum</i> oppstiller en medvirkningsplikt for partene overfor forvalteren. De skal samarbeide fullt og helt med forvalteren og yte slik medvirkning som er nødvendig for at forvalter skal kunne oppfylle forvalteroppdraget. Medvirkningsplikten overfor forvalter bør også fremgå av Konkurransetilsynets inngrepsvedtak.</article><article class="legalP" id="kapittel-6-ledd-52">Det følger av <i>annet ledd</i> annet punktum hva medvirkningsplikten i praksis kan gå ut på. Blant annet skal partene så raskt som mulig bistå med å finne frem til og gi forvalteren, eller dennes medhjelper, tilgang til informasjon, dokumentasjon, lokaler, tekniske innretninger, personell mv. i den grad dette er nødvendig for gjennomføringen av inngrepsvedtaket innenfor rammen av forvaltermandatet. Plikten til å gi tilgang til informasjon og dokumentasjon gjelder uavhengig av lagringsmedium.</article><article class="legalP" id="kapittel-6-ledd-53">Av <i>annet ledd</i> følger det likeledes at partene, uten ugrunnet opphold etter at Konkurransetilsynet eller forvalteren har bedt om det, skal gi forvalteren de fullmakter som er nødvendige for å kunne utføre forvalteroppdraget. Fullmakter kan eksempelvis være nødvendige der forvalteren er gitt i oppdrag å selge en virksomhet og kan i den forbindelse også være nødvendige for å få gjennomført tiltak internt i virksomheten, f.eks. for å avskjære partenes adgang til strategisk informasjon i den virksomhet som skal avhendes som en selvstendig enhet.</article> <article class="defaultP" margin-top="true"><i>Til § 13 Vederlag og utgiftsdekning</i></article><article class="legalP" id="kapittel-6-ledd-54"><i>Første ledd</i> slår fast det som fremgår av konkurranseloven § 16 femte ledd, at partene skal dekke forvalterens godtgjørelse.</article><article class="legalP" id="kapittel-6-ledd-55">Av <i>annet ledd første punktum</i> fremgår at Konkurransetilsynet fastsetter bestemmelser om vederlag og utgiftsdekning. Dette skal fremgå av det endelige mandatet, jf. § 8 bokstav g. Bestemmelsene om vederlag og utgiftsdekning vil normalt være et resultat av en forutgående prosess der tilsynet har innhentet tilbud basert på et utkast til mandat med beskrivelse av oppdraget, jf. § 3 tredje ledd og merknadene til denne bestemmelsen.</article><article class="legalP" id="kapittel-6-ledd-56">Etter <i>annet ledd annet punktum</i> fastsetter Konkurransetilsynet også bestemmelser om hvordan oppgjør mellom partene og forvalter skal skje, herunder eksempelvis om forskuddsbetaling, forfallstidspunkter og motregning, jf. forskriften § 8 bokstav g.</article> <article class="defaultP" margin-top="true"><i>Til § 14 Ikrafttredelse</i></article><article class="legalP" id="kapittel-6-ledd-57">Forskriften trer i kraft 1. januar 2009. Det er normalordningen etter utredningsinstruksen at forskrifter som berører privat og offentlig forretningsvirksomhet trer i kraft fra årsskiftet.</article></section></main></body></html>