<!DOCTYPE html><html lang="no"><head><title>Midlertidig forskrift om godtgjøring ved forsøk på skadefelling av rovvilt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-08-28-965</dd><dt class="dokid">DokumentID</dt><dd class="dokid">LTI/forskrift/2008-08-28-965</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 10 s 1465</dd><dt class="dateInForce">I kraft fra</dt><dd class="dateInForce">2008-06-01 – 2009-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-03-18-242</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2008-09-02 13:00</dd><dt class="journalNumber">Journalnummer</dt><dd class="journalNumber">2008-0766</dd><dt class="titleShort">Korttittel</dt><dd class="titleShort">Forskrift om godtgjøring for rovviltjakt</dd><dt class="title">Tittel</dt><dd class="title">Midlertidig forskrift om godtgjøring ved forsøk på skadefelling av rovvilt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 28. august 2008 med hjemmel i Stortingets budsjettvedtak (St.prp.nr.59 (2007–2008)).</dd><dt class="refid">RefID</dt><dd class="refid">forskrift/2008-08-28-965</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om godtgjøring ved forsøk på skadefelling av rovvilt<ul class="tocSubUl"><li>§ 1. Formål</li><li>§ 2. Vilkår for godtgjøring</li><li>§ 3. Beregning av godtgjøring</li><li>§ 4. Saksbehandling</li><li>§ 5. Krav om tilbakebetaling</li><li>§ 6. Opplysningsplikt og kontroll</li><li>§ 7. Klageadgang</li><li>§ 8. Ikrafttredelse og opphør</li><li>§ 9. Endringer i forskrift 18. mars 2005 nr. 242 om forvaltning av rovvilt</li></ul></li></ul></dd></dl></header><main class="documentBody" data-lovdata-URL="LTI/forskrift/2008-08-28-965" id="dokument"><h1>Midlertidig forskrift om godtgjøring ved forsøk på skadefelling av rovvilt</h1><article class="legalArticle" data-lovdata-URL="LTI/forskrift/2008-08-28-965/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er som en prøveordning å gi godtgjøring til deltakere i kommunale/interkommunale fellingslag som har deltatt i forsøk på skadefelling av rovvilt i minst en uke. Godtgjøringen som kan utbetales er begrenset av den økonomiske rammen for prøveordningen, og avhenger av det årlige omfanget av skadefellingsforsøk.</article></article><article class="legalArticle" data-lovdata-URL="LTI/forskrift/2008-08-28-965/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for godtgjøring</span></h2><article class="legalP" id="paragraf-2-ledd-1">Ved forsøk på skadefelling av rovvilt kan det utbetales godtgjøring for tapt arbeidsfortjeneste. Følgende vilkår må være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Fellingsforsøket må være knyttet til en konkret skadefellingstillatelse eller en forlengelse/utvidelse av denne.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Fellingsforsøket må ha pågått regelmessig, med tilstrekkelig intensitet i minst en uke etter at skadefellingstillatelsen ble gitt.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Fellingsforsøket må utføres av deltakere i et kommunalt/interkommunalt oppnevnt fellingslag som er registrert hos Fylkesmannen.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Fellingslaget må ha søkt nødvendig bistand eller veiledning fra Statens naturoppsyn slik at fellingsforsøket dimensjoneres og målrettes på best mulig måte.</article></article></li></ul></article></article><article class="legalArticle" data-lovdata-URL="LTI/forskrift/2008-08-28-965/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av godtgjøring</span></h2><article class="legalP" id="paragraf-3-ledd-1">Godtgjøring beregnes fra og med første dag med regelmessig forsøk på felling i henhold til § 2 b). Det kan utbetales inntil kr 1370,- pr. dag for dokumentert tap i arbeidsinntekt og inntil kr 550,- pr. dag for tapt arbeidsinntekt som ikke kan dokumenteres, men som kan sannsynliggjøres. Overtidsbetaling, helgegodtgjørelse, reisetid, feriepenger o.l. regnes ikke. Bruk av egen hund kan godtgjøres med inntil kr 200,- pr. døgn. Det kan utbetales godtgjøring for inntil to hunder pr. dag pr. fellingsforsøk.</article></article><article class="legalArticle" data-lovdata-URL="LTI/forskrift/2008-08-28-965/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" id="paragraf-4-ledd-1">Når fellingstillatelsen er gitt til en eller flere kommuner, skal deltaker i fellingslag sende søknad om godtgjøring til vedkommende kommune som treffer vedtak i saken. I øvrige tilfeller skal deltakeren sende søknad om godtgjøring til Fylkesmannen i deltakerens bostedsfylke, som treffer vedtak i saken</article><article class="legalP" id="paragraf-4-ledd-2">Kopi av nødvendig dokumentasjon, så som dokumentasjon på tapt arbeidsfortjeneste for arbeidstaker/selvstendig næringsdrivende og bekreftelse på deltakelse i fellingsforsøket, legges ved søknaden. Søknadsfristen er 1. oktober.</article></article><article class="legalArticle" data-lovdata-URL="LTI/forskrift/2008-08-28-965/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om tilbakebetaling</span></h2><article class="legalP" id="paragraf-5-ledd-1">Dersom en deltaker i fellingslag har mottatt godtgjøring i strid med redelighet og god tro, kan beløpet kreves tilbakebetalt. Utbetalt godtgjøring kan også kreves tilbakebetalt dersom deltakeren har gitt feilaktige, mangelfulle eller misvisende opplysninger. Det samme gjelder dersom utbetalingen skyldes feil fra myndighetenes side, og deltakeren burde ha forstått dette.</article></article><article class="legalArticle" data-lovdata-URL="LTI/forskrift/2008-08-28-965/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Vedtaksmyndigheten kan kreve de opplysninger og den dokumentasjon som er nødvendig for å behandle søknaden, utøve kontroll og forvalte ordningen på en tilfredsstillende måte.</article></article><article class="legalArticle" data-lovdata-URL="LTI/forskrift/2008-08-28-965/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageadgang</span></h2><article class="legalP" id="paragraf-7-ledd-1">Vedtak om godtgjøring er et enkeltvedtak. Vedtak fattet av kommunen kan påklages til Fylkesmannen. Vedtak fattet av Fylkesmannen kan påklages til Direktoratet for naturforvaltning.</article></article><article class="legalArticle" data-lovdata-URL="LTI/forskrift/2008-08-28-965/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og opphør</span></h2><article class="legalP" id="paragraf-8-ledd-1">Forskriften trer i kraft straks. Forskriften opphører å gjelde 31. desember 2009. Forskriften gjelder med tilbakevirkende kraft fra og med 1. juni 2008.</article></article><article class="legalArticle" data-lovdata-URL="LTI/forskrift/2008-08-28-965/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endringer i forskrift 18. mars 2005 nr. 242 om forvaltning av rovvilt</span></h2> <article class="defaultP" margin-top="true">I forskrift 18. mars 2005 nr. 242 om forvaltning av rovvilt skal § 9 tredje ledd lyde:</article><article class="legalP" id="paragraf-9-ledd-1">Felling skal være rettet mot bestemte individer. Vedtak om felling skal være begrenset til et bestemt område, tidsrom og antall dyr. Det kan knyttes nærmere vilkår til fellingstillatelsen, herunder at bestemte typer dyr skal være unntatt, at felling skal foretas av nærmere bestemte personer, metoder for felling og utbetaling av fellingsvederlag og/eller dekning av påløpte utgifter mv. i forbindelse med felling. Felling og forsøk på felling i henhold til denne bestemmelsen gjennomføres uavhengig av grunneiers jaktrett, jf. viltloven § 35.</article></article></main></body></html>