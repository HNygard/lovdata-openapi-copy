<!DOCTYPE html><html lang="no"><head><title>Forskrift om bekjempelse av lus i akvakulturanlegg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-07-09-797</dd><dt class="dokid">DokumentID</dt><dd class="dokid">LTI/forskrift/2008-07-09-797</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 8 s 1289</dd><dt class="dateInForce">I kraft fra</dt><dd class="dateInForce">2008-07-09</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-02-01-70</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2008-07-11 14:10</dd><dt class="journalNumber">Journalnummer</dt><dd class="journalNumber">2008-0669</dd><dt class="titleShort">Korttittel</dt><dd class="titleShort">Forskrift om lus i akvakulturanlegg</dd><dt class="title">Tittel</dt><dd class="title">Forskrift om bekjempelse av lus i akvakulturanlegg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 9. juli 2008 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2008-07-09-797</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bekjempelse av lus i akvakulturanlegg<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Tiltak<ul class="tocSubUl"><li>§ 4. Telling, registrering og rapportering</li><li>§ 5. Avlusning</li><li>§ 6. Unntak</li><li>§ 7. Soner for bekjempelse av lakselus</li></ul></li><li>Kapittel III. Avsluttende bestemmelser<ul class="tocSubUl"><li>§ 8. Økonomi</li><li>§ 9. Tvangsmulkt og tvangsmidler</li><li>§ 10. Tilsyn og vedtak</li><li>§ 11. Dispensasjon</li><li>§ 12. Straff</li><li>§ 13. Ikrafttredelse og oppheving av forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2008-07-09-797" id="dokument"><h1>Forskrift om bekjempelse av lus i akvakulturanlegg</h1><section class="section" data-name="kapI" id="kapittel-1" data-lovdata-URL="LTI/forskrift/2008-07-09-797/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2008-07-09-797/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å fastsette minimumstiltak for å redusere forekomsten av lus, slik at skadevirkningene på fisk i akvakulturanlegg og i frittlevende bestander minimaliseres.</article></article><article class="legalArticle" data-lovdata-URL="LTI/forskrift/2008-07-09-797/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for akvakulturanlegg i sjø, og omfatter alle arter oppdrettsfisk.</article></article><article class="legalArticle" data-lovdata-URL="LTI/forskrift/2008-07-09-797/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I forskriften menes med:<ul class="defaultList"><li data-li-identifier="1)" data-name="1)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Lus:</i> lus av artene lakselus (<i>Lepeophtheirus salmonis</i>), skottelus (<i>Caligus elongatus</i>) og torskelus (<i>Caligus curtus</i>).</article></article></li><li data-li-identifier="2)" data-name="2)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Voksen hunnlus:</i> Kjønnsmoden hunnlus med eller uten eggstrenger.</article></article></li><li data-li-identifier="3)" data-name="3)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Bevegelige stadier:</i> voksne og halvvoksne (preadulte) stadier av lakselus.</article></article></li><li data-li-identifier="4)" data-name="4)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Behandling:</i> Medikamentell avlusning ved bad eller gjennom fôret.</article></article></li><li data-li-identifier="5)" data-name="5)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Lokalitet:</i> Geografisk område hvor det er plassert anlegg med tillatelse for akvakultur i medhold av akvakulturloven og matloven.</article></article></li><li data-li-identifier="6)" data-name="6)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Ansvarlig for lokaliteten:</i> Den eller de som har tillatelse etter matloven og oppdrettsloven til å drive oppdrett på lokaliteten.</article></article></li><li data-li-identifier="7)" data-name="7)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Sjøtemperatur:</i> Sjøtemperatur målt på 3 meters dyp.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-07-09-797/KAPITTEL_2"><h2>Kapittel II. Tiltak</h2><article class="legalArticle" data-lovdata-URL="LTI/forskrift/2008-07-09-797/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Telling, registrering og rapportering</span></h3><article class="legalP" id="kapittel-2-paragraf-1-ledd-1">Ved sjøtemperatur lik eller over 4 °C skal forekomst av lakselus hos laks (<i>Salmo salar</i>) og regnbueørret (<i>Oncorhyncus mykiss</i>) undersøkes og journalføres minst hver 14. dag. Dette gjelder ikke for lokaliteter som er tømt for fisk innen 14 dager etter at undersøkelses- og journalføringsplikten inntrer.</article><article class="legalP" id="kapittel-2-paragraf-1-ledd-2">Antall voksne hunnlus (lakselus), antall lakselus i bevegelige stadier, antall gjennomførte behandlinger, sjøtemperatur og bruk av leppefisk skal registreres og rapporteres månedlig til Mattilsynet innen den 7. i nærmest påfølgende måned.</article><article class="legalP" id="kapittel-2-paragraf-1-ledd-3">Mattilsynet kan pålegge telling, journalføring og rapportering av lus i akvakulturanlegg med annen fisk enn laks og regnbueørret.</article><article class="legalP" id="kapittel-2-paragraf-1-ledd-4">Mattilsynet gir retningslinjer for telling, registrering og rapportering av lus.</article></article><article class="legalArticle" data-lovdata-URL="LTI/forskrift/2008-07-09-797/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avlusning</span></h3><article class="legalP" id="kapittel-2-paragraf-2-ledd-1">Dersom det i en enkelt merd, ved telling iht. § 4 første ledd, påvises i gjennomsnitt mer enn 0,5 voksen hunnlus, eller flere enn tre bevegelige stadier i gjennomsnitt pr. fisk i enkeltmerder, skal behandling mot lakselus gjennomføres i hele anlegget.</article><article class="legalP" id="kapittel-2-paragraf-2-ledd-2">For å sikre samordnet avlusning kan Mattilsynet gjennom enkeltvedtak gi pålegg om medikamentell behandling av laksefisk i akvakulturanlegg ved lavere grenseverdier enn som er nevnt i § 5 første ledd.</article><article class="legalP" id="kapittel-2-paragraf-2-ledd-3">Behandling av enkeltmerder kan unnlates dersom det gjennomsnittlig påvises mindre enn 0,1 lakselus av bevegelige stadier og voksne hunnlus pr. fisk.</article><article class="legalP" id="kapittel-2-paragraf-2-ledd-4">Behandlingen skal være avsluttet senest 14 dager etter at overskridelse av ovennevnte grenseverdier er registrert.</article><article class="legalP" id="kapittel-2-paragraf-2-ledd-5">Mattilsynet kan gi samtykke til utsatt behandling. Utsettelse kan gis ved ubetydelig overskridelse av angitte grenseverdier i påvente av en nær forestående samordnet avlusning, dersom dette i større grad vil fremme forskriftens formål. Behandling kan også utsettes i perioder hvor leppefisk viser tilstrekkelig aktivitet, dersom overskridelse av angitte grenseverdier er ubetydelige, og det kan forventes at bruk av leppefisk i løpet av kort tid vil redusere forekomsten av lus til under angitte grenseverdier.</article><article class="legalP" id="kapittel-2-paragraf-2-ledd-6">Mattilsynet kan pålegge behandling mot lus i akvakulturanlegg med annen fisk enn laks og regnbueørret.</article></article><article class="legalArticle" data-lovdata-URL="LTI/forskrift/2008-07-09-797/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Unntak</span></h3><article class="legalP" id="kapittel-2-paragraf-3-ledd-1">Bestemmelsene i § 5 gjelder ikke dersom sjøtemperaturen er under 4 °C.</article></article><article class="legalArticle" data-lovdata-URL="LTI/forskrift/2008-07-09-797/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Soner for bekjempelse av lakselus</span></h3><article class="legalP" id="kapittel-2-paragraf-4-ledd-1">Mattilsynet kan i avgrensede geografiske områder opprette soner for å gjennomføre særskilte tiltak mot lakselus, herunder:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">avlusning ved andre tiltaksgrenser enn de som er nevnt i § 5 første ledd</article></article></li><li data-li-identifier="2)" data-name="2)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">samordnet avlusning i et nærmere angitt tidsrom</article></article></li><li data-li-identifier="3)" data-name="3)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">samordnet utsett og brakklegging</article></article></li><li data-li-identifier="4)" data-name="4)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">andre påbud, forbud og tiltak i tråd med forskriftens formål.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2008-07-09-797/KAPITTEL_3"><h2>Kapittel III. Avsluttende bestemmelser</h2><article class="legalArticle" data-lovdata-URL="LTI/forskrift/2008-07-09-797/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Økonomi</span></h3><article class="legalP" id="kapittel-3-paragraf-1-ledd-1">Økonomisk tap som følge av tiltak som pålegges iverksatt etter denne forskrift erstattes ikke av det offentlige.</article></article><article class="legalArticle" data-lovdata-URL="LTI/forskrift/2008-07-09-797/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tvangsmulkt og tvangsmidler</span></h3><article class="legalP" id="kapittel-3-paragraf-2-ledd-1">Ved overtredelse av bestemmelsene i § 4 kan Mattilsynet for hver påbegynte 10&#xa0;000 fisk på lokaliteten, fastsette tvangsmulkt til folketrygdens grunnbeløp dividert med 36,5.</article><article class="legalP" id="kapittel-3-paragraf-2-ledd-2">Ved overtredelse av bestemmelsene i § 5 kan Mattilsynet for hver påbegynte 10&#xa0;000 fisk på lokaliteten, fastsette tvangsmulkt til folketrygdens grunnbeløp dividert med 36,5 pr. dag.</article><article class="legalP" id="kapittel-3-paragraf-2-ledd-3">Tvangsmulkt kan iverksettes uten ytterligere varsel. Tvangsmulkt etter annet ledd vil normalt løpe fra den dagen vedtak om bruk av tvangsmulkt er fattet inntil det forhold som er i strid med bestemmelsene i § 5 er rettet på.</article></article><article class="legalArticle" data-lovdata-URL="LTI/forskrift/2008-07-09-797/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-3-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften.</article><article class="legalP" id="kapittel-3-paragraf-3-ledd-2">Mattilsynet kan også opprette geografiske soner for særskilte tiltak dersom dette vurderes nødvendig for å redusere forekomsten av lakselus.</article></article><article class="legalArticle" data-lovdata-URL="LTI/forskrift/2008-07-09-797/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-4-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2008-07-09-797/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h3><article class="legalP" id="kapittel-3-paragraf-5-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2008-07-09-797/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og oppheving av forskrifter</span></h3><article class="legalP" id="kapittel-3-paragraf-6-ledd-1">Denne forskrift trer i kraft straks. Samtidig oppheves følgende forskrift:<p class="leddfortsettelse">Forskrift 1. februar 2000 nr. 70 om bekjempelse av lakselus.</p></article></article></section></main></body></html>