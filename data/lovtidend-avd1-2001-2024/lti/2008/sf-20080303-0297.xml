<!DOCTYPE html><html lang="no"><head><title>Forskrift om endring i forskrift om bygging av passasjer-, lasteskip og lektere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-03-03-297</dd><dt class="dokid">DokumentID</dt><dd class="dokid">LTI/forskrift/2008-03-03-297</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 3 s 587</dd><dt class="dateInForce">I kraft fra</dt><dd class="dateInForce">2008-03-03</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-09-15-695</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§9</li><li>forskrift/2007-02-16-171</li><li>forskrift/2007-05-31-590</li></ul></dd><dt class="dateOfPublication">Kunngjort</dt><dd class="dateOfPublication">2008-03-28 13:40</dd><dt class="journalNumber">Journalnummer</dt><dd class="journalNumber">2008-0195</dd><dt class="titleShort">Korttittel</dt><dd class="titleShort">Endr. i forskrift om bygging av skip</dd><dt class="title">Tittel</dt><dd class="title">Forskrift om endring i forskrift om bygging av passasjer-, lasteskip og lektere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 3. mars 2008 med hjemmel i lov 16. februar 2007 nr. 9 om skipssikkerhet (skipssikkerhetsloven) § 9, jf. delegeringsvedtak 16. februar 2007 nr. 171 og delegeringsvedtak 31. mai 2007 nr. 590. <br /><strong>EØS-henvisninger:</strong> Lov 17. desember 2004 nr. 101 om europeisk meldeplikt for tekniske regler (EØS-høringsloven), jf. EØS-avtalen vedlegg II kap. XIX nr. 1 (direktiv 98/34/EF endret ved direktiv 98/48/EF).</dd><dt class="refid">RefID</dt><dd class="refid">forskrift/2008-03-03-297</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bygging av passasjer-, lasteskip og lektere<ul class="tocSubUl"><li>I<ul class="tocSubUl"><li>§ 24a. Signifikante bølgehøyder</li><li>§ 24b. Havområder</li><li>§ 30a. Elektriske anlegg</li><li>§ 30b. Elektrisk hovedkraftkilde</li><li>§ 30c. Elektrisk hoved- og nødbelysningsanlegg</li><li>§ 30d. Elektrisk nødkraftkilde</li><li>§ 30e. Overgangskilde</li><li>§ 30f. Hovedalarmsystem og personvarslingsanlegg</li><li>§ 30g. Supplerende nødbelysning for roro-passasjerskip</li><li>§ 30h. Rømningsveier med ledelys for passasjerskip</li><li>§ 30i. Feilmoduseffektanalyse (FMEA) for passasjerskip</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-03-03-297" id="dokument"><h1>Forskrift om endring i forskrift om bygging av passasjer-, lasteskip og lektere</h1><section class="section" data-name="kapI" id="kapittel-1" data-lovdata-URL="LTI/forskrift/2008-03-03-297/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. september 1992 nr. 695 om bygging av passasjer-, lasteskip og lektere, gjøres følgende endringer:</article> <article class="defaultP" margin-top="true">§ 2 første ledd nye nr. 11 og nr. 12 skal lyde:<ul class="defaultList"><li data-li-identifier="11." data-name="11."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>Elektrisk hovedkraftkilde:</i> Elektrisk kraftkilde som skal forsyne hovedtavlen med elektrisk kraft for viderefordeling til alle tjenester som er nødvendige for å holde skipet i normal drifts- og beboelsestilstand.</article></article></li><li data-li-identifier="12." data-name="12."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1"><i>Elektrisk nødkraftkilde:</i> Elektrisk kraftkilde som skal forsyne nødtavlen i tilfelle av svikt i forsyningen fra den elektriske hovedkraftkilden.</article></article></li></ul></article> <article class="defaultP" margin-top="true">§ 2 første ledd nåværende nr. 11 til nr. 34 blir nye nr. 13 til nr. 36.</article> <article class="defaultP" margin-top="true">§ 2 første ledd nytt nr. 37 skal lyde:<ul class="defaultList"><li data-li-identifier="37." data-name="37."><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1"><i>Maskinrom av kategori A:</i> Alle rom som inneholder forbrenningsmotorer anvendt til skipets fremdrift, eller hvor motorenes ytelse har en samlet utgangseffekt på minst 375 kW, samt alle rom som inneholder oljefyrte kjeler eller brennoljeinstallasjoner, og sjakter til slike rom.</article></article></li></ul></article> <article class="defaultP" margin-top="true">§ 2 første ledd nåværende nr. 35 til nr. 54 blir nye nr. 38 til nr. 57.</article> <article class="defaultP" margin-top="true">§ 8 nittende ledd skal lyde:</article><article class="numberedLegalP" data-numerator="19" id="kapittel-1-nummer-1">(19) På elektriske anlegg (jf. kapittel 5A) kommer bestemmelsene i § 57 til § 61 i forskrift om besiktelser til anvendelse.</article> <article class="defaultP" margin-top="true">§ 24A overskriften skal lyde:</article><article class="futureLegalArticle" data-name="§24a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 24a</span>. <span class="legalArticleTitle">Signifikante bølgehøyder</span></span></article> <article class="defaultP" margin-top="true">§ 24B overskriften skal lyde:</article><article class="futureLegalArticle" data-name="§24b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 24b</span>. <span class="legalArticleTitle">Havområder</span></span></article> <article class="defaultP" margin-top="true">§ 29 oppheves.</article> <article class="defaultP" margin-top="true">Nåværende § 30 blir § 29.</article> <article class="defaultP" margin-top="true">Nytt kapittel 5A skal lyde:</article><span class="futuretitle" id="kapittel-1-foreslåttittel-1">Kapittel 5A. Krav til elektriske anlegg for passasjer- og lasteskip</span><article class="futureLegalArticle" data-name="§30a" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 30a</span>. <span class="legalArticleTitle">Elektriske anlegg</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Passasjer- og lasteskip som er omfattet av Sjøsikkerhetskonvensjonen:<p class="leddfortsettelse">Elektriske anlegg skal utføres i henhold til Sjøsikkerhetskonvensjonens kap. II-1, del C og D med hensyn til elektriske styremaskiner, hoved- og nødkraftkilder, installasjoner mv. i den utstrekning konvensjonen er gjort gjeldende for det aktuelle skip.</p></article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Passasjer- og lasteskip som ikke er omfattet av Sjøsikkerhetskonvensjonen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-2-punkt-1"><article class="legalP" id="kapittel-1-foreslåttparagraf-3-nummer-2-punkt-1-ledd-1">Skip hvor kjølen strekkes på eller etter 1. mars 2008 skal følge bestemmelsene i § 30b til § 30i, med mindre annet uttrykkelig fremgår av den enkelte paragraf.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-2-punkt-2"><article class="legalP" id="kapittel-1-foreslåttparagraf-3-nummer-2-punkt-2-ledd-1">Skip hvor kjølen er strukket før 1. mars 2008 skal senest innen datoen for første sertifikatbesiktigelse etter 1. januar 2010 installere en nødkraftkilde over skottdekk som minimum har kapasitet til å forsyne forbrukere som nevnt i § 30d sjette ledd nr. 2.1, nr. 2.2 og nr. 3.</article><article class="legalP" id="kapittel-1-foreslåttparagraf-3-nummer-2-punkt-2-ledd-2">På roro-passasjerskip med salong under hoveddekk og hvor kjølen er strukket før 1. mars 2008, anses nødbelysning som nevnt i § 30d sjette ledd nr. 2.2 der kraftkilden består av akkumulatorbatterier som er plassert inne i belysningsenhetene og lades kontinuerlig, som likeverdig med kraftforsyning fra nødkraftkilde over skottdekk.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) For alle skip nevnt i første og annet ledd skal utførelsen være i henhold til de til enhver tid gjeldende forskrifter for elektriske anlegg på maritime installasjoner fastsatt av DSB, eller i henhold til regler/bestemmelser fra anerkjent klasseinstitusjon.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) For kontroll av elektriske nyanlegg vises det til forskrift om besiktelse for utstedelse av sertifikater for passasjer-, lasteskip og lektere, og andre besiktelser m.m.</article></article><article class="futureLegalArticle" data-name="§30b" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 30b</span>. <span class="legalArticleTitle">Elektrisk hovedkraftkilde</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Skip der den elektriske kraften er den eneste kraften til å holde i gang de hjelpefunksjoner som er vesentlige for skipets sikkerhet og fremdrift, skal være utstyrt med to eller flere hovedgeneratorsett med slik effekt at ovennevnte funksjoner kan betjenes når et av generatorsettene er ute av funksjon. Dette kan for eksempel gjøres ved hjelp av lastutkobling. Et av hovedgeneratorsettene kan være drevet av hovedmotoren for fremdrift.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Alle elektriske funksjoner som er nødvendige for skipets normale drifts- og beboelsestilstand skal være sikret uten å gripe til den elektriske nødkraftkilden. Det skal være klart skille mellom hoved- og nødanlegget slik at feil i det ene anlegget ikke påvirker det andre.</article></article><article class="futureLegalArticle" data-name="§30c" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 30c</span>. <span class="legalArticleTitle">Elektrisk hoved- og nødbelysningsanlegg</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Et hovedanlegg for elektrisk lys som skal gi belysning i alle de deler av skipet som normalt er tilgjengelige for og brukt av passasjerer eller besetning, skal forsynes fra den elektriske hovedkraftkilden.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Hovedanlegget for elektrisk belysning skal være arrangert slik at brann eller annet uhell i rom som inneholder den elektriske hovedkraftkilden, eventuelt tilhørende transformatorutstyr, hovedtavlen eller hovedlystavlen, ikke vil sette nødbelysningsanlegget ut av funksjon.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Nødbelysningsanlegget skal på samme måte være arrangert slik at brann eller annet uhell i rom som inneholder nødkraftkilden ikke vil sette hovedanlegget for elektrisk belysning ut av funksjon.</article></article><article class="futureLegalArticle" data-name="§30d" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 30d</span>. <span class="legalArticleTitle">Elektrisk nødkraftkilde</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) En selvstendig elektrisk nødkraftkilde med nødtavle skal være plassert over skottdekket, på et lett tilgjengelig sted som ikke skal støte opp til grensene for maskinrom av kategori A eller de rom som inneholder den elektriske hovedkraftkilden eller hovedtavlen.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Dersom hovedkraftkilden er plassert i to eller flere rom som ikke er tilstøtende, der hvert rom har sine egne komplette systemer, herunder kraftfordelings- og kontrollsystemer, fullstendig uavhengig av hverandre og slik at en brann eller annen ulykke i et hvilket som helst rom ikke vil berøre kraftfordelingen fra de andre eller til funksjoner nevnt i sjette ledd, kan kravet til en selvstendig elektrisk nødkraftkilde i første ledd anses oppfylt. Dette forutsetter at det er installert en nødkraftkilde over skottdekket som minimum har kapasitet til å forsyne forbrukere som nevnt i sjette ledd nr. 2.1, nr. 2.2 og nr. 3.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Den elektriske nødkraftkilden kan være et akkumulatorbatteri som tilfredsstiller kravene i sjette ledd uten opplading eller et for stort spenningsfall, eller en generator som tilfredsstiller kravene i sjette ledd. Generatoren skal være drevet av en passende forbrenningsmotor med uavhengig forsyning av drivstoff og med automatisk startarrangement ved bortfall av elektrisk kraft. Den skal være utstyrt med en overgangskilde for elektrisk kraft, med mindre det er sørget for et hensiktsmessig plassert og uavhengig batteriarrangement for den bestemte forbrukeren i det tidsrommet som kreves etter disse reglene.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) Den elektriske nødkraftkilden skal være arrangert slik at den vil fungere effektivt når skipet har en slagside på inntil 22,5 grader og når skipets trim er 10 grader i forhold til rett kjøl. Nødgeneratorsett skal kunne startes enkelt under alle temperaturforhold som vil kunne forekomme og skal kunne startes automatisk.</article><article class="numberedLegalP" data-numerator="5" id="kapittel-1-foreslåttparagraf-6-nummer-5">(5) Nødtavlen skal være plassert så nær den elektriske nødkraftkilden som praktisk mulig.</article><article class="numberedLegalP" data-numerator="6" id="kapittel-1-foreslåttparagraf-6-nummer-6">(6) Den elektriske nødkraftkilden skal i minst en halv time kunne forsyne de maskinelt betjente vanntette dørene sammen med de tilhørende betjenings-, indikator- og alarmkretsene, og i minst tre timer kunne betjene samtidig de forbrukerne som er angitt i de følgende punkter:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-nummer-6-punkt-1"><article class="legalP" id="kapittel-1-foreslåttparagraf-6-nummer-6-punkt-1-ledd-1">skipets nødlensepumpe og en av brannpumpene,</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-nummer-6-punkt-2"><article class="legalP" id="kapittel-1-foreslåttparagraf-6-nummer-6-punkt-2-ledd-1">nødbelysning: <ul class="defaultList"><li data-li-identifier="2.1." data-name="2.1."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-1"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-1-ledd-1">på hver mønstrings- eller innskipingsstasjon og over sidene,</article></article></li><li data-li-identifier="2.2." data-name="2.2."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-2"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-2-ledd-1">i alle ganger, trapper og utganger som gir adgang til mønstrings- eller innskipingsstasjonene,</article></article></li><li data-li-identifier="2.3." data-name="2.3."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-3"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-3-ledd-1">i maskinrommene og på det sted der nødgeneratoren er plassert,</article></article></li><li data-li-identifier="2.4." data-name="2.4."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-4"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-4-ledd-1">på kontrollstasjonene der radio- og hovednavigasjonsutstyret er plassert,</article></article></li><li data-li-identifier="2.5." data-name="2.5."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-5"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-5-ledd-1">som fastsatt i § 30h om elektrisk ledelys,</article></article></li><li data-li-identifier="2.6." data-name="2.6."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-6"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-6-ledd-1">ved hvert oppbevaringssted for brannmannsutstyr,</article></article></li><li data-li-identifier="2.7." data-name="2.7."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-7"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-7-ledd-1">ved nødlensepumpen og en av brannpumpene, og på det sted der deres motorer startes fra,</article></article></li><li data-li-identifier="2.8." data-name="2.8."><article class="listArticle" id="kapittel-1-foreslåttparagraf-6-nummer-6-punkt-2-ledd-1-punkt-8"><article class="legalP" id="kapittel-1-foreslåttparagraf-6-nummer-6-punkt-2-ledd-1-punkt-8-ledd-1">i styremaskinrom.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-6-nummer-6-punkt-3"><article class="legalP" id="kapittel-1-foreslåttparagraf-6-nummer-6-punkt-3-ledd-1">skipets navigasjonslys,</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-6-nummer-6-punkt-4"><article class="legalP" id="kapittel-1-foreslåttparagraf-6-nummer-6-punkt-4-ledd-1">alt sambandsutstyr,</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-6-nummer-6-punkt-5"><article class="legalP" id="kapittel-1-foreslåttparagraf-6-nummer-6-punkt-5-ledd-1">det generelle alarmsystemet,</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-6-nummer-6-punkt-6"><article class="legalP" id="kapittel-1-foreslåttparagraf-6-nummer-6-punkt-6-ledd-1">branndeteksjonssystemet,</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-6-nummer-6-punkt-7"><article class="legalP" id="kapittel-1-foreslåttparagraf-6-nummer-6-punkt-7-ledd-1">alle signaler som kan være nødvendige i en nødssituasjon, dersom de drives elektrisk fra skipets hovedgeneratorsett,</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-6-nummer-6-punkt-8"><article class="legalP" id="kapittel-1-foreslåttparagraf-6-nummer-6-punkt-8-ledd-1">skipets sprinklerpumpe, dersom slik finnes og er elektrisk drevet,</article></article></li><li data-li-identifier="9." data-name="9."><article class="listArticle" id="kapittel-1-foreslåttparagraf-6-nummer-6-punkt-9"><article class="legalP" id="kapittel-1-foreslåttparagraf-6-nummer-6-punkt-9-ledd-1">skipets dagslys-signallampe, dersom den drives av skipets elektriske hovedkraftkilde,</article></article></li><li data-li-identifier="10." data-name="10."><article class="listArticle" id="kapittel-1-foreslåttparagraf-6-nummer-6-punkt-10"><article class="legalP" id="kapittel-1-foreslåttparagraf-6-nummer-6-punkt-10-ledd-1">styremaskin.</article></article></li></ul></article></article><article class="futureLegalArticle" data-name="§30e" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 30e</span>. <span class="legalArticleTitle">Overgangskilde</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Overgangskilden for elektrisk nødkraft skal bestå av et akkumulatorbatteri som er hensiktsmessig plassert for bruk i en nødssituasjon og som skal kunne levere elektrisk kraft i en halv time uten oppladning eller for stort spenningsfall til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-nummer-1-punkt-1"><article class="legalP" id="kapittel-1-foreslåttparagraf-7-nummer-1-punkt-1-ledd-1">nødbelysning som fastsatt i § 30d sjette ledd nr. 2.1 og 2.2,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-nummer-1-punkt-2"><article class="legalP" id="kapittel-1-foreslåttparagraf-7-nummer-1-punkt-2-ledd-1">det generelle alarmsystemet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-nummer-1-punkt-3"><article class="legalP" id="kapittel-1-foreslåttparagraf-7-nummer-1-punkt-3-ledd-1">branndeteksjonssystemet,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-nummer-1-punkt-4"><article class="legalP" id="kapittel-1-foreslåttparagraf-7-nummer-1-punkt-4-ledd-1">de vanntette dørene, men ikke nødvendigvis alle samtidig, med mindre det finnes en uavhengig overgangskilde med lagret energi,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-7-nummer-1-punkt-5"><article class="legalP" id="kapittel-1-foreslåttparagraf-7-nummer-1-punkt-5-ledd-1">betjenings-, indikator- og alarmkretsene for vanntette dører.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Der det er nødvendig med elektrisk kraft for å gjenoppta framdriften, skal kapasiteten være tilstrekkelig til å gjenoppta framdriften av skipet, eventuelt sammen med annet maskineri, fra «dødt skip»-tilstand innen 30 minutter etter strømbrudd.</article></article><article class="futureLegalArticle" data-name="§30f" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 30f</span>. <span class="legalArticleTitle">Hovedalarmsystem og personvarslingsanlegg</span></span><article class="legalP" id="kapittel-1-foreslåttparagraf-8-ledd-1">Hovedvarslingsanlegg og personvarslingsanlegg (PA-anlegg) som kreves ifølge de til enhver tid gjeldende forskrifter om redningsredskaper på passasjerskip eller lasteskip, skal være forsynt med elektrisk kraft både fra skipets hovedkraftkilde og fra nødkraftkilde.</article></article><article class="futureLegalArticle" data-name="§30g" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 30g</span>. <span class="legalArticleTitle">Supplerende nødbelysning for roro-passasjerskip</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) I tillegg til nødbelysningen fastsatt i § 30d sjette ledd nr. 2, skal alle passasjerrom og -ganger være utstyrt med supplerende elektrisk nødbelysning som kan fungere under alle krengingsforhold i minst tre timer når alle andre elektriske kraftkilder har sviktet. Belysningen skal være slik at atkomsten til rømningsveiene er lett synlig. Kraftkilden til den supplerende belysningen skal bestå av akkumulatorbatterier plassert inne i belysningsenhetene som lades kontinuerlig, der det er praktisk mulig, fra nødtavlen. Den supplerende nødbelysningen skal være slik at enhver svikt i lampen øyeblikkelig registreres. Alle akkumulatorbatterier som finnes skal skiftes ut med mellomrom som tar hensyn til den spesifiserte levetiden i de omgivelser de brukes i.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Den supplerende nødbelysningen i første ledd kan, om praktisk mulig, kombineres med den belysningen som kreves ifølge den til enhver tid gjeldende forskrift om redningsredskaper på passasjerskip.</article><article class="numberedLegalP" data-numerator="3" id="kapittel-1-foreslåttparagraf-9-nummer-3">(3) Med mindre det finnes supplerende nødbelysning som fastsatt i første ledd, skal det i alle ganger, rekreasjonsrom og arbeidsrom som normalt er i bruk av besetningen være plassert bærbare og oppladbare batteridrevne lamper.</article></article><article class="futureLegalArticle" data-name="§30h" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 30h</span>. <span class="legalArticleTitle">Rømningsveier med ledelys for passasjerskip</span></span><article class="legalP" id="kapittel-1-foreslåttparagraf-10-ledd-1">For passasjerskip skal rømningsveiene, herunder trappeoppganger og utganger, være merket langs hele rømningsveien, herunder ved hjørner og i kryss, med belysning eller lysende striper plassert ikke mer enn 0,3 meter over dekket. Merkingen skal gjøre det mulig for passasjerene å identifisere alle rømningsveier og hurtig gjenkjenne rømningsutgangene. Dersom det brukes elektrisk belysning, skal denne være i samsvar med retningslinjer fastsatt i IMO-resolusjon A.752 (18).</article></article><article class="futureLegalArticle" data-name="§30i" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 30i</span>. <span class="legalArticleTitle">Feilmoduseffektanalyse (FMEA) for passasjerskip</span></span><article class="legalP" id="kapittel-1-foreslåttparagraf-11-ledd-1">For passasjerskip skal det utarbeides en feilmoduseffektanalyse (FMEA) for å dokumentere skipets sikkerhet. Analysen skal ta utgangspunkt i forskjellige driftsmodi, inkludert nødmodus. Dokumentet skal bygges opp med en fartøysbeskrivelse, en analysedel og en del med prosedyrer for gjennomføring av tester. Arbeidet skal ha som mål å dokumentere det elektriske anleggets funksjonalitet, stabilitet og sikkerhet under forhold som påvirker fartøyets manøvreringsbegrensninger og manøvreringskapasitet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2008-03-03-297/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>