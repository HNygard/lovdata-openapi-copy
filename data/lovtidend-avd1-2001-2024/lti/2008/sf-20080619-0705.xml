<!DOCTYPE html><html lang="no"><head><title>Forskrift om tidligpensjon i reindriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-06-19-705</dd><dt class="dokid">DokumentID</dt><dd class="dokid">LTI/forskrift/2008-06-19-705</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 7 s 1162</dd><dt class="dateInForce">I kraft fra</dt><dd class="dateInForce">2008-06-19</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-09-1319</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2008-06-27 14:40</dd><dt class="journalNumber">Journalnummer</dt><dd class="journalNumber">2008-0590</dd><dt class="titleShort">Korttittel</dt><dd class="titleShort">Forskrift om tidligpensjon i reindriften</dd><dt class="title">Tittel</dt><dd class="title">Forskrift om tidligpensjon i reindriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. juni 2008 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2008-06-19-705</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tidligpensjon i reindriften<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Overdragelse og avvikling</li><li>§ 5. Varighet i næringen</li><li>§ 6. Aldersgrenser</li><li>§ 7. Referanseinntekten</li><li>§ 8. Inntektskrav for å utløse enbrukerpensjon</li><li>§ 9. Tilleggskrav for å utløse tobrukerpensjon</li><li>§ 10. Deling av tobrukerpensjon</li><li>§ 11. Samordning og avkorting</li><li>§ 12. Innsending og behandling av søknader</li><li>§ 13. Beregning og utbetaling av tidligpensjon</li><li>§ 14. Forhåndstilsagn</li><li>§ 15. Satser</li><li>§ 16. Kontroll</li><li>§ 17. Etterbetaling og tilbakebetaling ved feilutbetalinger</li><li>§ 18. Klage</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-06-19-705" id="dokument"><h1>Forskrift om tidligpensjon i reindriften</h1><article class="legalArticle" data-lovdata-URL="LTI/forskrift/2008-06-19-705/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tidligpensjon etter denne forskrift skal bidra til å lette generasjonsoverganger i reindriften for de som har hatt hoveddelen av sine inntekter fra reindrift. Ordningen skal videre stimulere til at reintallet og sysselsettingsstrukturen tilpasses næringens ressurs- og inntektsgrunnlag.</article></article><article class="legalArticle" data-lovdata-URL="LTI/forskrift/2008-06-19-705/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder ved overdragelse eller avvikling av siidaandel som gjennomføres etter 1. januar 2000.</article><article class="legalP" id="paragraf-2-ledd-2">Forskriften gjelder ikke for siidaandelsinnehavere som har mottatt omstillingslønn, avviklingslønn eller har innløst siidaandel og mottatt innløsningsbeløp etter forskrift for Reindriftens Utviklingsfond kapittel 5.</article></article><article class="legalArticle" data-lovdata-URL="LTI/forskrift/2008-06-19-705/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>referanseperiode;</i> fem sammenhengende år der siste år er to år tilbake i tid i forhold til søknadsåret,</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>referanseinntekt;</i> summen av: næringsinntekt fra reindrift og utbetalte sykepenger som er opptjent gjennom reindrift i referanseperioden, dividert på fem,</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>annen inntekt;</i> lønnsinntekt, næringsinntekt og sykepenger som ikke er opptjent gjennom reindrift, utbetalte dagpenger, uførepensjon, foreløpig uførestønad, attføringspenger og rehabiliteringspenger i referanseperioden dividert på fem,</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>samlet inntekt;</i> summen av referanseinntekt og annen inntekt,</article></article></li><li data-li-identifier="e." data-name="e."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>enbrukerpensjon;</i> tidligpensjon som ytes innehaver av siidaandel,</article></article></li><li data-li-identifier="f." data-name="f."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>tobrukerpensjon;</i> tidligpensjon som ytes innehaver av siidaandel og dennes ektefelle/samboer, uavhengig av om siidaandelen er registrert på en eller begge ektefellene/samboerne.</article></article></li></ul></article></article><article class="legalArticle" data-lovdata-URL="LTI/forskrift/2008-06-19-705/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overdragelse og avvikling</span></h2><article class="legalP" id="paragraf-4-ledd-1">Det er et krav for å oppnå tidligpensjon at siidaandelen er overdratt eller avviklet. Det skal foreligge skriftlig erklæring på at den/de som overdrar/avvikler ikke vil gjenoppta reindrift. Det kreves attestasjon fra reindriftsagronomen på at reinen er overført og eventuell dokumentasjon på at dyr er slaktet.</article><article class="legalP" id="paragraf-4-ledd-2">Ny eier kan ikke være overdragerens ektefelle/samboer, foreldre eller søsken.</article><article class="legalP" id="paragraf-4-ledd-3">Tidligere innehaver av siidaandel som har gått av med tidligpensjon kan ha inntil 20 rein i bevokting i annen siidaandel etter reglene i reindriftsloven § 10, 2. ledd. Ektefeller/samboere kan til sammen ha inntil 30 rein.</article></article><article class="legalArticle" data-lovdata-URL="LTI/forskrift/2008-06-19-705/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varighet i næringen</span></h2><article class="legalP" id="paragraf-5-ledd-1">For å utløse tidligpensjon må innehaver av siidaandel på overdragelses- eller avviklingstidspunktet ha hatt siidaandel selv i minst de siste 15 år. Innehavers næringsutøvelse må i denne perioden ha vært i samsvar med de til enhver tid gjeldende lover og forskrifter for reindriftsnæringen.</article></article><article class="legalArticle" data-lovdata-URL="LTI/forskrift/2008-06-19-705/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Aldersgrenser</span></h2><article class="legalP" id="paragraf-6-ledd-1">For å ha krav på enbrukerpensjon må innehaver av siidaandel ha fylt 62 år. For å ha krav på tobrukerpensjon må i tillegg ektefelle/samboer ha fylt 60 år.</article><article class="legalP" id="paragraf-6-ledd-2">Retten til tidligpensjon bortfaller ved utgangen av den måned den som oppebærer pensjon fyller 67 år.</article></article><article class="legalArticle" data-lovdata-URL="LTI/forskrift/2008-06-19-705/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Referanseinntekten</span></h2><article class="legalP" id="paragraf-7-ledd-1">Innehaver av siidaandel og ektefellen/samboeren må ha hatt en samlet referanseinntekt på minst 45&#xa0;000 kroner. Gjennomsnittlig næringsinntekt fra reindrift i referanseperioden må utgjøre minst 25 prosent av samlet referanseinntekt.</article><article class="legalP" id="paragraf-7-ledd-2">Reindriftssjefen kan etter en særskilt vurdering la næringsinntekt fra fiske, fangst og annen tilleggsnæring til reindrift inngå i referanseinntekten.</article></article><article class="legalArticle" data-lovdata-URL="LTI/forskrift/2008-06-19-705/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Inntektskrav for å utløse enbrukerpensjon</span></h2><article class="legalP" id="paragraf-8-ledd-1">Referanseinntekt til innehaver av siidaandel må utgjøre minst 50 prosent av innehavers samlede inntekt, eller innehavers og ektefelles/samboers samlede referanseinntekt må utgjøre minst 50 prosent av deres samlede inntekt.</article></article><article class="legalArticle" data-lovdata-URL="LTI/forskrift/2008-06-19-705/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilleggskrav for å utløse tobrukerpensjon</span></h2><article class="legalP" id="paragraf-9-ledd-1">Ektefelle/samboer må ha mindre enn 80&#xa0;000 kroner i annen inntekt, og innehavers og ektefelles/samboers samlede referanseinntekt må utgjøre minst 50 prosent av deres samlede inntekt.</article></article><article class="legalArticle" data-lovdata-URL="LTI/forskrift/2008-06-19-705/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Deling av tobrukerpensjon</span></h2><article class="legalP" id="paragraf-10-ledd-1">Tobrukerpensjon deles likt mellom tidligere innehaver av siidaandel og ektefelle/samboer. Samme fordeling opprettholdes ved opphør av ekteskap/samboerskap.</article><article class="legalP" id="paragraf-10-ledd-2">Dersom tidligere innehaver av siidaandel eller ektefelle/samboer som mottar tobrukerpensjon dør i tidligpensjonsperioden, går gjenlevende part over på enbrukerpensjon.</article></article><article class="legalArticle" data-lovdata-URL="LTI/forskrift/2008-06-19-705/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Samordning og avkorting</span></h2><article class="legalP" id="paragraf-11-ledd-1">Det ytes ikke tidligpensjon etter denne forskrift for tidsrom det ytes avtalefestet pensjon eller uførepensjon, foreløpig uførestønad, rehabiliteringspenger, attføringspenger, eller etterlattepensjon fra folketrygden.</article><article class="legalP" id="paragraf-11-ledd-2">Utbetaling av tidligpensjon skal ikke overstige tidligere innehaver av siidaandel sin og eventuelt ektefelles/samboers samlede referanseinntekt.</article><article class="legalP" id="paragraf-11-ledd-3">Tidligere innehaver av siidaandel og ektefelle/samboer kan hver for seg ha en inntekt som nevnt i § 3, bokstav c på inntil 130&#xa0;000 kroner. Pensjonen avkortes med 50 prosent av inntekt utover dette fribeløpet. Næringsinntekt fra reindrift opptjent før siidaandelen ble overdratt/avviklet belastes ikke fribeløpet.</article></article><article class="legalArticle" data-lovdata-URL="LTI/forskrift/2008-06-19-705/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Innsending og behandling av søknader</span></h2><article class="legalP" id="paragraf-12-ledd-1">Søknaden skal skrives på skjema fastsatt av Reindriftssjefen og underskrives av tidligere innehaver av siidaandel og eventuelt ektefelle/samboer. Søknaden sendes til Reindriftsagronomen.</article><article class="legalP" id="paragraf-12-ledd-2">Søker er ansvarlig for at søknaden er fullstendig og korrekt utfylt. Reindriftsagronomen kontrollerer at søknaden er rett utfylt, at all nødvendig dokumentasjon følger vedlagt og gir om nødvendig uttalelse i saken. Reindriftsagronomen sender søknaden med vedlegg til Reindriftssjefen som avgjør søknaden.</article><article class="legalP" id="paragraf-12-ledd-3">I tidligpensjonsperioden er det ikke anledning til å søke overgang fra enbruker- til tobrukerpensjon.</article></article><article class="legalArticle" data-lovdata-URL="LTI/forskrift/2008-06-19-705/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Beregning og utbetaling av tidligpensjon</span></h2><article class="legalP" id="paragraf-13-ledd-1">Tidligpensjon beregnes fra og med den måned kravene i ordningen er oppfylt og søknaden med all nødvendig dokumentasjon har kommet reindriftsagronomen i hende.</article><article class="legalP" id="paragraf-13-ledd-2">Tidligpensjon utbetales månedsvis. Ved bruk av direkte utbetalingskort kan det kreves gebyr. Det er ikke anledning til å overdra krav på tidligpensjon til eie eller pant.</article><article class="legalP" id="paragraf-13-ledd-3">Beregnet beløp mindre enn 500 kroner per kvartal blir ikke utbetalt.</article></article><article class="legalArticle" data-lovdata-URL="LTI/forskrift/2008-06-19-705/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Forhåndstilsagn</span></h2><article class="legalP" id="paragraf-14-ledd-1">Innehaver og ektefelle/samboer kan kreve å få et foreløpig tilsagn på om de er berettiget til tidligpensjon. Forhåndstilsagnet er gyldig i tolv måneder fra det er kommet frem til søker.</article></article><article class="legalArticle" data-lovdata-URL="LTI/forskrift/2008-06-19-705/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Satser</span></h2><article class="legalP" id="paragraf-15-ledd-1">Satser for enbruker- og tobrukerpensjon blir fastsatt av Stortinget etter forslag i de årlige proposisjoner om reindriftsoppgjøret.</article></article><article class="legalArticle" data-lovdata-URL="LTI/forskrift/2008-06-19-705/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Kontroll</span></h2><article class="legalP" id="paragraf-16-ledd-1">Reindriftsagronomen eller den Reindriftssjefen gir myndighet skal føre kontroll med at utbetaling av tidligpensjon er i samsvar med denne forskriften.</article><article class="legalP" id="paragraf-16-ledd-2">Søker er forpliktet til å gi nødvendige opplysninger og dokumentasjon og til å godta de kontrolltiltak som iverksettes.</article></article><article class="legalArticle" data-lovdata-URL="LTI/forskrift/2008-06-19-705/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Etterbetaling og tilbakebetaling ved feilutbetalinger</span></h2><article class="legalP" id="paragraf-17-ledd-1">Den som mottar tidligpensjon plikter å underrette reindriftsagronomen om endringer i forhold som kan være avgjørende for om vedkommende fortsatt har rett til tidligpensjon eller for størrelsen på ytelsen.</article><article class="legalP" id="paragraf-17-ledd-2">Dersom en tidligere innehaver av siidaandel/ektefelle har mottatt tidligpensjon i strid med aktsom god tro, kan beløpet kreves tilbakebetalt, eventuelt trekkes i fremtidige utbetalinger. Tidligpensjon kan også kreves tilbakebetalt, eventuelt trekkes i fremtidige utbetalinger, når tidligere innehaver av siidaandel/ektefelle eller noen som har handlet på dennes vegne, i strid med aktsom god tro har gitt feilaktige eller mangelfulle opplysninger. Det samme gjelder dersom utbetalingen skyldes feil fra forvaltningens side, og mottakeren burde ha forstått dette.</article></article><article class="legalArticle" data-lovdata-URL="LTI/forskrift/2008-06-19-705/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h2><article class="legalP" id="paragraf-18-ledd-1">Vedtak som er truffet i medhold av forskriften kan påklages til Landbruks- og matdepartementet etter forvaltningsloven.</article></article><article class="legalArticle" data-lovdata-URL="LTI/forskrift/2008-06-19-705/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Denne forskriften trer i kraft 19. juni 2008. Samtidig oppheves forskrift 9. desember 1999 nr. 1319 om tidligpensjon i reindriften.</article></article></main></body></html>