<!DOCTYPE html><html lang="no"><head><title>Forskrift om tilskudd til konfliktforebyggende tiltak i forholdet mellom reindrift og annen berørt part</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-06-19-707</dd><dt class="dokid">DokumentID</dt><dd class="dokid">LTI/forskrift/2008-06-19-707</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 7 s 1165</dd><dt class="dateInForce">I kraft fra</dt><dd class="dateInForce">2008-06-19</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-07-03-1467</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2008-06-27 14:40</dd><dt class="journalNumber">Journalnummer</dt><dd class="journalNumber">2008-0592</dd><dt class="titleShort">Korttittel</dt><dd class="titleShort">Forskrift om konfliktforebygging i reindrift</dd><dt class="title">Tittel</dt><dd class="title">Forskrift om tilskudd til konfliktforebyggende tiltak i forholdet mellom reindrift og annen berørt part</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 19. juni 2008 med hjemmel i jordbruksavtalen og reindriftsavtalen samt Stortingets årlige budsjettvedtak.</dd><dt class="refid">RefID</dt><dd class="refid">forskrift/2008-06-19-707</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til konfliktforebyggende tiltak i forholdet mellom reindrift og annen berørt part<ul class="tocSubUl"><li>§ 1. Tiltak</li><li>§ 2. Tilskudd</li><li>§ 3. Planlegging</li><li>§ 4. Saksbehandling</li><li>§ 5. Innvilgningsmyndighet</li><li>§ 6. Utbetaling</li><li>§ 7. Kontroll</li><li>§ 8. Rapportering</li><li>§ 9. Tilbakebetaling</li><li>§ 10. Dispensasjon</li><li>§ 11. Klage</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-06-19-707" id="dokument"><h1>Forskrift om tilskudd til konfliktforebyggende tiltak i forholdet mellom reindrift og annen berørt part</h1><article class="legalArticle" data-lovdata-URL="LTI/forskrift/2008-06-19-707/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tiltak</span></h2><article class="legalP" id="paragraf-1-ledd-1">Forskriften gjelder tilskudd til konfliktforebyggende tiltak i forholdet mellom reindrift og annen part, herunder konflikter mellom reindrift og øvrig landbruk, samt konflikter knyttet til by og rein. Der partene er enige om det, kan det gis tilskudd til bygging av gjerder som verner innmarksareal, kulturbeite, plantefelt, og bebygde områder mot reinbeite.</article><article class="legalP" id="paragraf-1-ledd-2">Under spesielle forhold kan det gis tilskudd også til andre tiltak som vil virke konfliktdempende i forholdet mellom reindrift og annen part.</article><article class="legalP" id="paragraf-1-ledd-3">Det er et vilkår for tilskudd til gjerde at dette blir vedlikeholdt og at det areal som skal vernes blir nyttet til landbruksformål og holdt i hevd.</article></article><article class="legalArticle" data-lovdata-URL="LTI/forskrift/2008-06-19-707/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilskudd</span></h2><article class="legalP" id="paragraf-2-ledd-1">Det gis ikke tilskudd til tiltak hvor godkjent kostnadsoverslag er mindre enn 5&#xa0;000 kroner. Som hovedregel forutsettes lik kostnadsfordeling mellom partene. Ved tiltak overfor andre parter enn landbruk, forutsettes den annen parts finansiering avklart i hvert enkelt tiltak før søknad fremmes. Til større tiltak enn nevnt kan det innvilges tilskudd med inntil 80&#xa0;% av godkjent kostnadsoverslag.</article></article><article class="legalArticle" data-lovdata-URL="LTI/forskrift/2008-06-19-707/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Planlegging</span></h2><article class="legalP" id="paragraf-3-ledd-1">For gjerdetiltak med flere involverte interessenter på grunneiersiden, skal det opprettes avtale mellom disse om gjennomføring av byggearbeidet og det framtidige vedlikehold. Avtalen fastsetter hvor stor andel av eventuelle byggekostnader som påhviler hver enkelt interessent, samt hvordan arbeids- og kostnadsmessige sider ved vedlikeholdet skal fordeles. Avtalen kan tinglyses som hefte på de aktuelle eiendommer.</article><article class="legalP" id="paragraf-3-ledd-2">Dersom søker av tilskudd ikke eier grunnen der anlegget skal oppføres, må det innhentes skriftlig tillatelse fra hjemmelshaver til gjennomføring av tiltaket.</article><article class="legalP" id="paragraf-3-ledd-3">Alt byggearbeid skal skje i henhold til gjeldende lover og forskrifter innen området der anlegget skal føres opp.</article><article class="legalP" id="paragraf-3-ledd-4">For gjerdeanlegg må det videre utarbeides arbeidsbeskrivelse med kartfestet trasévalg, samt kostnadsoverslag og finansieringsplan. Kostnadsoverslaget kan omfatte utgifter til rydding av trevirke i gjerdetraseen, materialutgifter, samt transport- og arbeidsutgifter ved oppføring av gjerdet. Erstatninger og skjønnsutgifter skal ikke inngå i kostnadsoverslaget.</article></article><article class="legalArticle" data-lovdata-URL="LTI/forskrift/2008-06-19-707/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" id="paragraf-4-ledd-1">For konflikter mellom reindrift og øvrig landbruk sendes søknad med vedlagt dokumentasjon som nevnt i § 3 parallelt til kommunen og den lokale reindriftsforvaltning (lokale instanser). Disse legger opp til et administrativt samarbeid i saken og sender søknaden, hver for seg eller sammen, med sine uttalelser til Innovasjon Norge. Søknad fra reindriften og annen part enn øvrig landbruk sendes til den lokale reindriftsforvaltning, som oversender søknad med uttalelse videre til Innovasjon Norge for behandling. Uttalelsene skal inneholde forslag til vilkår for å ivareta formålet med ordningen, og også forslag til kostnadsfordeling mellom Innovasjon Norge og Reindriftens Utviklingsfond.</article><article class="legalP" id="paragraf-4-ledd-2">De regionale konfliktråd<sup class="footnotereference" data-footnotereferencevalue="1" data-unique-footnote-counter="1">1</sup> kan i samarbeid med partene fremme søknad om tilskudd direkte for Innovasjon Norge.</article><article class="legalP" id="paragraf-4-ledd-3">Ved oversendelse til Innovasjon Norge bør det foreligge forslag om hvem av de to lokale instanser som skal ha det offentlige oppfølgingsansvar for prosjektet, jf. § 6 og § 7.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. Meklingsråd i reinbeiteområde – retningslinjer av 4. september 1997.</article></footer></article><article class="legalArticle" data-lovdata-URL="LTI/forskrift/2008-06-19-707/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innvilgningsmyndighet</span></h2><article class="legalP" id="paragraf-5-ledd-1">Innovasjon Norge avgjør søknader om tilskudd. Banken står fritt i å oppnevne lokal oppfølgingsinstans, jf. § 4.</article><article class="legalP" id="paragraf-5-ledd-2">Ved innvilgning av søknaden skal Innovasjon Norge fastsette kostnadsfordelingen mellom Landbrukets Utviklingsfond og Reindriftens Utviklingsfond, samt de vilkår som er nødvendige for å ivareta formålet med ordningen. Det skal også settes en frist for gjennomføring av arbeidet. For investeringstiltak settes denne normalt til to år.</article><article class="legalP" id="paragraf-5-ledd-3">Søknad om tilskudd kan avslås av Innovasjon Norge dersom arbeidene er påbegynt før søknaden er avgjort.</article></article><article class="legalArticle" data-lovdata-URL="LTI/forskrift/2008-06-19-707/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" id="paragraf-6-ledd-1">Etter skriftlig begjæring fra søker og på anmodning fra den lokale oppfølgingsinstans, jf. § 4 og § 5, kan Innovasjon Norge foreta delutbetalinger av tilskuddet med inntil 80&#xa0;% av innvilget beløp når minst en tilsvarende del av tiltaket er gjennomført.</article><article class="legalP" id="paragraf-6-ledd-2">Sluttutbetalingen kan foretas når ferdigattest/sluttrapport og attestert regnskapssammendrag over utgiftene er godkjent av Innovasjon Norge eller den banken har gitt fullmakt. For virksomheter som er pålagt revisjonsplikt kreves revidert regnskap over utgiftene.</article><article class="legalP" id="paragraf-6-ledd-3">Det kan kreves sikkerhet for tilskuddet, og det er ikke anledning til å overdra krav på tilskudd til eie eller pant.</article></article><article class="legalArticle" data-lovdata-URL="LTI/forskrift/2008-06-19-707/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Innovasjon Norge skal følge opp tiltak som får støtte gjennom den lokale oppfølgingsinstans, jf. § 4 og § 5. Denne skal kontrollere at vilkårene for tilskuddet blir overholdt. Mottaker av tilskudd må godta kontroll i samband med dette og er forpliktet til å gi de nødvendige opplysninger.</article></article><article class="legalArticle" data-lovdata-URL="LTI/forskrift/2008-06-19-707/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" id="paragraf-8-ledd-1">Innovasjon Norge skal bekjentgjøre ferdigattest/sluttrapport og regnskapssammendrag for tiltak overfor partene og fylkets landbruks- og/eller reindriftsmyndighet.</article><article class="legalP" id="paragraf-8-ledd-2">Innovasjon Norge rapporterer årlig til Landbruks- og matdepartementet om tiltak som er søkt finansiert over tilskuddsordningen.</article></article><article class="legalArticle" data-lovdata-URL="LTI/forskrift/2008-06-19-707/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h2><article class="legalP" id="paragraf-9-ledd-1">Dersom det oppstår forhold som er i strid med forutsetningene for tilskuddet, kan Innovasjon Norge bestemme at støtten skal avkortes, eventuelt at tilskuddet skal tilbakebetales helt eller delvis. Innovasjon Norge kan gi pålegg om tilleggsarbeid og utbedringer.</article><article class="legalP" id="paragraf-9-ledd-2">Når krav om tilbakebetaling er framsatt, kan det motregnes i andre investeringstilskudd og i produksjonstillegg som vedkommende har krav på, eller inndrives etter vanlige regler. Krav om tilbakebetaling av tilskudd kan ikke settes fram senere enn 10 år etter utbetaling.</article></article><article class="legalArticle" data-lovdata-URL="LTI/forskrift/2008-06-19-707/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" id="paragraf-10-ledd-1">Landbruks- og matdepartementet kan i særlige tilfelle fravike bestemmelsene i forskriften.</article></article><article class="legalArticle" data-lovdata-URL="LTI/forskrift/2008-06-19-707/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Vedtak som er truffet i medhold av forskriften kan påklages til Landbruks- og matdepartementet etter lov 10. februar 1967 om behandlingsmåten i forvaltningssaker (forvaltningsloven) kapittel VI. Klagen sendes gjennom Innovasjon Norge.</article><article class="legalP" id="paragraf-11-ledd-2">Etter kongelig resolusjon 15. desember 2006 nr. 1456 er det ikke klagerett på vedtak fattet av Landbruks- og matdepartementet i dispensasjonssaker vedrørende støtteordninger, jf. § 28.</article></article><article class="legalArticle" data-lovdata-URL="LTI/forskrift/2008-06-19-707/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 19. juni 2008. Samtidig oppheves forskrift 3. juli 1996 nr. 1467 om tilskudd til konfliktforebyggende tiltak i forholdet mellom reindrift og annen berørt part.</article></article></main></body></html>