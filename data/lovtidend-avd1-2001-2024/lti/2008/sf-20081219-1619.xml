<!DOCTYPE html><html lang="no"><head><title>Forskrift om endring i forskrift om hygiene og kontroll ved produksjon og omsetning av kjøtt fra sjøpattedyr (sjøpattedyrforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-19-1619</dd><dt class="dokid">DokumentID</dt><dd class="dokid">LTI/forskrift/2008-12-19-1619</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 1 s 151</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-03-06-288</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§33</li><li>lov/2003-12-19-124/§36</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2009-01-23 15:00</dd><dt class="journalNumber">Journalnummer</dt><dd class="journalNumber">2009-0031</dd><dt class="titleShort">Korttittel</dt><dd class="titleShort">Endr. i sjøpattedyrforskriften</dd><dt class="title">Tittel</dt><dd class="title">Forskrift om endring i forskrift om hygiene og kontroll ved produksjon og omsetning av kjøtt fra sjøpattedyr (sjøpattedyrforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 19. desember 2008 med hjemmel i lov 19. desember 2003 nr. 124 om matproduksjon og mattrygghet mv. (matloven) § 33 første ledd, jf. § 36 annet ledd, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2008-12-19-1619</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om hygiene og kontroll ved produksjon og omsetning av kjøtt fra sjøpattedyr (sjøpattedyrforskriften)<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Krav om godkjenning av kjøtt fra sjøpattedyr</li><li>§ 5. Godkjenning av fangstfartøy</li><li>§ 6. Godkjenning av mottakssted</li><li>§ 7. Godkjenning av kontrollsted for selkjøtt</li><li>§ 8. Krav til dokumentasjon</li><li>§ 9. Tilretteleggelse for kjøttkontrollen</li><li>§ 10. Kjøttkontroll</li><li>§ 11. Ikke godkjent kjøtt fra sjøpattedyr</li><li>§ 12. Stempelmerking av kjøtt fra sjøpattedyr</li><li>§ 13. Stempelmerkets utforming</li><li>§ 14. Tilsyn og vedtak</li><li>§ 15. Klage på kjøttkontrollvedtak</li><li>§ 16. Dispensasjon</li><li>§ 17. Straff</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-19-1619" id="dokument"><h1>Forskrift om endring i forskrift om hygiene og kontroll ved produksjon og omsetning av kjøtt fra sjøpattedyr (sjøpattedyrforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2008-12-19-1619/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 6. mars 2003 nr. 288 om hygiene og kontroll ved produksjon og omsetning av kjøtt fra sjøpattedyr (sjøpattedyrforskriften) gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om særskilte krav til kontroll ved produksjon og omsetning av kjøtt fra sjøpattedyr (sjøpattedyrkontrollforskriften)</i></article> <article class="defaultP" margin-top="true">Hjemmelsfeltet skal lyde:</article> <article class="defaultP" margin-top="true"><strong>Hjemmel:</strong> Fastsatt av Landbruksdepartementet (nå Helse- og omsorgsdepartementet) 6. mars 2003 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7 annet ledd, § 8 annet ledd, § 9 første ledd, § 14 tredje ledd, § 15 og § 16 annet ledd, jf. delegeringsvedtak 19. desember 2003 nr. 1790.</article> <article class="defaultP" margin-top="true">Kapittel I, II og III skal lyde:</article><span class="futuretitle" id="kapittel-1-foreslåttittel-1">Kapittel I. Innledende bestemmelser</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med denne forskriften er å bidra til at hensyn til helse, kvalitet og redelighet blir ivaretatt fra sjøpattedyret er fanget til det omsettes til menneskemat.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Denne forskriften fastsetter særskilte krav til godkjenning av virksomheter angitt i § 5 til § 7, jf. § 3 bokstav f nr. 1 til 4, og særskilte krav til kjøttkontroll, godkjenning og stempelmerking ved produksjon og omsetning av ferskt kjøtt fra sjøpattedyr.</article><article class="legalP" id="kapittel-1-foreslåttparagraf-2-ledd-2">Denne forskriften omfatter ikke kjøtt og spekk fra kystsel som stammer fra ikke-kommersiell jakt, og som leveres i små mengder direkte til sluttforbruker eller til detaljister som leverer direkte til sluttforbruker.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1">I denne forskriften forstås ved:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1"><i>sjøpattedyr:</i> vannlevende pattedyr av ulike arter av hval og sel.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><i>hvalkjøtt:</i> alle spiselige deler av hval, herunder spekk og andre produkter som skal omsettes til menneskemat.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1"><i>selkjøtt:</i> alle spiselige deler av sel, herunder spekk og andre produkter som skal omsettes til menneskemat.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1"><i>produksjon:</i> all håndtering, herunder slaktebehandling, nedskjæring og emballering mv. av ferskt kjøtt fra sjøpattedyr fra avlivning og fram til omsetning.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1"><i>rent vann:</i> vann, herunder også sjøvann som tilfredsstiller krav i gjeldende forskrift om vannforsyning og drikkevann, med unntak av krav til saltinnhold (natrium og klorid).</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1"><i>emballering/emballasje:</i> det å plassere det innpakkede kjøttet i en ytterbeholder og selve ytterbeholderen eller ytteremballasjen.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1"><i>virksomhet:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-3-ledd-1-punkt-7-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-7-ledd-1-punkt-1-ledd-1"><i>fangstfartøy:</i> fartøy, med eventuell fangstbåt som benyttes under fangst av sjøpattedyr</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-3-ledd-1-punkt-7-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-7-ledd-1-punkt-2-ledd-1"><i>fangstbåt:</i> fartøy som benyttes under fangst av sel</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-3-ledd-1-punkt-7-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-7-ledd-1-punkt-3-ledd-1"><i>mottakssted:</i> virksomhet på land som først mottar, og eventuelt nedskjærer, pakker og/eller lagrer kjøtt fra sjøpattedyr</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-3-ledd-1-punkt-7-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-7-ledd-1-punkt-4-ledd-1"><i>kontrollsted:</i> omsetningssted hvor det foregår kjøttkontroll av selkjøtt utenom godkjent mottakssted.</article></article></li></ul></article></article></li></ul></article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Krav om godkjenning av kjøtt fra sjøpattedyr</span></span><article class="legalP" id="kapittel-1-foreslåttparagraf-4-ledd-1">Alt kjøtt fra sjøpattedyr som skal omsettes som menneskemat skal være undersøkt og godkjent av offentlig tilsynsveterinær. Godkjent kjøtt fra sjøpattedyr skal stempelmerkes i samsvar med bestemmelsene i § 12 og § 13.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Godkjenning av fangstfartøy</span></span><article class="legalP" id="kapittel-1-foreslåttparagraf-5-ledd-1">Fangstfartøy med eventuell fangstbåt, skal oppfylle kravene i forskrift 22. desember 2008 nr. 1623 om næringsmiddelhygiene og være godkjent av Mattilsynet til disse formål og tildeles et registreringsnummer.</article><article class="legalP" id="kapittel-1-foreslåttparagraf-5-ledd-2">Til rengjøring av virksomhet, utstyr og hender mv. skal det benyttes rent vann. Tilsvarende gjelder is som benyttes til kjøling av kjøtt fra sjøpattedyr.</article><article class="legalP" id="kapittel-1-foreslåttparagraf-5-ledd-3">Mattilsynet skal trekke tilbake godkjenning av fangstfartøy gitt etter første ledd dersom fangstfartøyet ikke lenger oppfyller kravene i forskrift 22. desember 2008 nr. 1623 om næringsmiddelhygiene.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Godkjenning av mottakssted</span></span><article class="legalP" id="kapittel-1-foreslåttparagraf-6-ledd-1">Mottakssted skal oppfylle kravene i forskrift 22. desember 2008 nr. 1623 om næringsmiddelhygiene og være godkjent av Mattilsynet som mottakssted, og tildeles et virksomhetsnummer.</article><article class="legalP" id="kapittel-1-foreslåttparagraf-6-ledd-2">Godkjent mottakssted skal i rimelig tid, og minst 14 dager før fangstsesongen tar til, melde fra til Mattilsynet dersom de planlegger å motta kjøtt fra sjøpattedyr den kommende sesongen.</article><article class="legalP" id="kapittel-1-foreslåttparagraf-6-ledd-3">Mattilsynet kan trekke tilbake godkjenning gitt etter første ledd dersom mottaksstedet ikke lenger oppfyller kravene i forskrift 22. desember 2008 nr. 1623 om næringsmiddelhygiene.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Godkjenning av kontrollsted for selkjøtt</span></span><article class="legalP" id="kapittel-1-foreslåttparagraf-7-ledd-1">Kontrollstedet skal oppfylle kravene i forskrift 22. desember 2008 nr. 1623 om næringsmiddelhygiene og være godkjent av Mattilsynet som kontrollsted.</article><article class="legalP" id="kapittel-1-foreslåttparagraf-7-ledd-2">Søknad om godkjenning skal sendes Mattilsynet senest 1 måned før selkjøtt skal legges fram for kjøttkontroll.</article><article class="legalP" id="kapittel-1-foreslåttparagraf-7-ledd-3">Ved godkjenning skal det tas særlige hensyn til at kjøttkontrollen kan gjennomføres tilfredsstillende uten fare for forurensing av selkjøttet.</article><article class="legalP" id="kapittel-1-foreslåttparagraf-7-ledd-4">Dersom fangstfartøyet skal benyttes som kontrollsted, skal dette godkjennes etter framgangsmåten i første og annet ledd.</article><article class="legalP" id="kapittel-1-foreslåttparagraf-7-ledd-5">Selkjøtt kan omsettes til menneskemat fra et godkjent kontrollsted, etter forutgående kjøttkontroll og stempelmerking.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Krav til dokumentasjon</span></span><article class="legalP" id="kapittel-1-foreslåttparagraf-8-ledd-1">Ansvarlig i virksomheten skal dokumentere utført internkontroll i henhold til forskrift 15. desember 1994 nr. 1187 om internkontroll for å oppfylle næringsmiddellovgivningen (internkontrollforskriften), og legge disse fram for Mattilsynet ved behov.</article><article class="legalP" id="kapittel-1-foreslåttparagraf-8-ledd-2">Skipper på fangstfartøyet skal i tillegg framlegge dokumentasjon i henhold til denne forskriftens vedlegg I eller II.</article></article><span class="futuretitle" id="kapittel-1-foreslåttittel-2">Kapittel II. Kjøttkontroll ved kontroll-/mottakssted for kjøtt fra sjøpattedyr</span><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Tilretteleggelse for kjøttkontrollen</span></span><article class="legalP" id="kapittel-1-foreslåttparagraf-9-ledd-1">Kontroll-/mottakssted skal varsle Mattilsynet om mottak fra fangstfartøy senest 24 timer før levering.</article><article class="legalP" id="kapittel-1-foreslåttparagraf-9-ledd-2">Kontroll-/mottakssted skal legge forholdene til rette for en effektiv kjøttkontroll. Herunder skal egnede lokaler og innretninger mv. stilles til disposisjon for tilsynsveterinæren.</article><article class="legalP" id="kapittel-1-foreslåttparagraf-9-ledd-3">Selkjøttkontroll kan utføres om bord i fangstfartøy ute på fangstfeltet under følgende forutsetninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-ledd-3-punkt-1"><article class="legalP" id="kapittel-1-foreslåttparagraf-9-ledd-3-punkt-1-ledd-1">Fartøyet må på forhånd være godkjent i henhold til § 7.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-ledd-3-punkt-2"><article class="legalP" id="kapittel-1-foreslåttparagraf-9-ledd-3-punkt-2-ledd-1">Selfangstinspektøren har veterinær kompetanse og er godkjent av offentlig tilsynsmyndighet for å utføre kjøttkontroll.</article></article></li></ul></article><article class="legalP" id="kapittel-1-foreslåttparagraf-9-ledd-4">Hvalkjøtt skal ikke framstilles for kjøttkontroll i fryst tilstand.</article><article class="legalP" id="kapittel-1-foreslåttparagraf-9-ledd-5">Selkjøtt kan framstilles for kjøttkontroll i fryst tilstand. Tilsynsveterinær skal ved behov kreve nødvendige mengder selkjøtt opptint for gjennomføring av en tilfredsstillende kjøttkontroll.</article><article class="legalP" id="kapittel-1-foreslåttparagraf-9-ledd-6">Selkjøtt skal ikke saltes før det er godkjent av offentlig tilsynsveterinær.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Kjøttkontroll</span></span><article class="legalP" id="kapittel-1-foreslåttparagraf-10-ledd-1">Alt kjøtt fra sjøpattedyr som ønskes omsatt til menneskemat skal være lovlig fanget, fullstendig flådd, samt undersøkt og godkjent av tilsynsveterinær i samsvar med instruks utarbeidet av Mattilsynet.</article><article class="legalP" id="kapittel-1-foreslåttparagraf-10-ledd-2">Kjøttet skal være ubedervet, uten patologiske forandringer og uten avvik i farge, konsistens, lukt eller smak. Videre skal kjøttet være fri for smittestoffer og annen forurensning som kan innebære helsefare for forbrukerne, enten direkte gjennom det ferdige næringsmiddel eller indirekte ved overføring til andre varer, personer eller miljø.</article><article class="legalP" id="kapittel-1-foreslåttparagraf-10-ledd-3">Finner tilsynsveterinær ved kontroll avvik fra de her nevnte krav, skal kjøttet ikke godkjennes som menneskemat, men behandles i samsvar med § 11.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Ikke godkjent kjøtt fra sjøpattedyr</span></span><article class="legalP" id="kapittel-1-foreslåttparagraf-11-ledd-1">Kjøtt fra sjøpattedyr som av tilsynsveterinær ikke godkjennes som menneskemat skal av kontroll-/mottaksstedet kuttes i småstykker, farges med metylenblått eller tilsvarende og/eller syre-ensileres under tilsynsveterinærens kontroll. Forøvrig skal slike varer oppbevares og behandles slik det er angitt i forskrift 27. oktober 2007 nr. 1254 om animalske biprodukter som ikke er beregnet på konsum.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Stempelmerking av kjøtt fra sjøpattedyr</span></span><article class="legalP" id="kapittel-1-foreslåttparagraf-12-ledd-1">Kjøtt fra sjøpattedyr som av tilsynsveterinæren er undersøkt og godkjent som menneskemat skal stempelmerkes i samsvar med § 13.</article><article class="legalP" id="kapittel-1-foreslåttparagraf-12-ledd-2">Stempelmerking skal utføres under tilsynsveterinærens ansvar etter endt kjøttkontroll, herunder etter at sensoriske vurderinger er tatt og nødvendige analyseresultater foreligger.</article><article class="legalP" id="kapittel-1-foreslåttparagraf-12-ledd-3">Virksomheten kan, etter tillatelse av tilsynsveterinær og nødvendig opplæring, utføre stempelmerkingen.</article><article class="legalP" id="kapittel-1-foreslåttparagraf-12-ledd-4">Uemballert kjøtt fra sjøpattedyr som er godkjent skal stempelmerkes enten direkte på kjøttet eller med etikett festet til kjøttet eller på beholderen.</article><article class="legalP" id="kapittel-1-foreslåttparagraf-12-ledd-5">Godkjent kjøtt som er emballert, skal stempelmerkes på emballasjen. Stempelmerket skal da være plassert slik at merket ødelegges ved åpning av emballasjen.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Stempelmerkets utforming</span></span><article class="legalP" id="kapittel-1-foreslåttparagraf-13-ledd-1">Stempelmerket for kjøtt fra sjøpattedyr skal være kvadratisk med 5 cm lange sider. Bokstavene skal være minst 0,8 cm høye og tallene minst 1,0 cm høye. Stempelmerket skal inneholde følgende informasjon:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-13-ledd-1-punkt-1"><article class="legalP" id="kapittel-1-foreslåttparagraf-13-ledd-1-punkt-1-ledd-1">Øverst i firkanten skal «NORGE» angis med store bokstaver.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-13-ledd-1-punkt-2"><article class="legalP" id="kapittel-1-foreslåttparagraf-13-ledd-1-punkt-2-ledd-1">I midten skal mottaksstedets godkjenningsnummer, eller for kontrollsted det nummer som er tildelt det enkelte distriktskontor i Mattilsynet, framgå.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-13-ledd-1-punkt-3"><article class="legalP" id="kapittel-1-foreslåttparagraf-13-ledd-1-punkt-3-ledd-1">Nederst i firkanten skal «N» angis med stor bokstav.</article></article></li></ul></article><article class="legalP" id="kapittel-1-foreslåttparagraf-13-ledd-2">Kravet til størrelsen på stempelmerket kan fravikes ved merking av forbrukerpakning.</article></article><span class="futuretitle" id="kapittel-1-foreslåttittel-3">Kapittel III. Administrative bestemmelser</span><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Tilsyn og vedtak</span></span><article class="legalP" id="kapittel-1-foreslåttparagraf-14-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskrift og forskrift 22. desember 2008 nr. 1623 om næringsmiddelhygiene. Mattilsynet skal ha ansatt tilsynsveterinær for å utføre disse oppgavene.</article><article class="legalP" id="kapittel-1-foreslåttparagraf-14-ledd-2">Mattilsynet kan når som helst i løpet av fangstsesongen foreta inspeksjon av fangstfartøy.</article><article class="legalP" id="kapittel-1-foreslåttparagraf-14-ledd-3">Tilsynsveterinæren skal under sitt arbeid ha tilgang til hele virksomheten. Tilsynsveterinæren skal ha kopi av skjema, jf. § 8.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Klage på kjøttkontrollvedtak</span></span><article class="legalP" id="kapittel-1-foreslåttparagraf-15-ledd-1">Klagen må fremmes til tilsynsveterinæren uten unødig opphold, og senest 24 timer etter at klager er gjort kjent med vedtaket.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></span><article class="legalP" id="kapittel-1-foreslåttparagraf-16-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-17-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article> <article class="defaultP" margin-top="true">Kapittel IV til VIII oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-12-19-1619/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra den tid departementet bestemmer.</article></section></main></body></html>