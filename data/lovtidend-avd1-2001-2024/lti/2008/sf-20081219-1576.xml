<!DOCTYPE html><html lang="no"><head><title>Forskrift om endring i forskrift om etablering, organisering og drift av lufttrafikktjeneste (BSL G 2-1)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-19-1576</dd><dt class="dokid">DokumentID</dt><dd class="dokid">LTI/forskrift/2008-12-19-1576</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2009 hefte 1 s 119</dd><dt class="dateInForce">I kraft fra</dt><dd class="dateInForce">2009-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-11-11-1345</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-4</li><li>lov/1993-06-11-101/§7-11</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2009-01-09 14:05</dd><dt class="journalNumber">Journalnummer</dt><dd class="journalNumber">2008-1240</dd><dt class="titleShort">Korttittel</dt><dd class="titleShort">Endr. i forskrift om lufttrafikktjeneste</dd><dt class="title">Tittel</dt><dd class="title">Forskrift om endring i forskrift om etablering, organisering og drift av lufttrafikktjeneste (BSL G 2-1)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 19. desember 2008 med hjemmel i lov 11. juni 1993 nr. 101 om luftfart (luftfartsloven) § 7-4 andre ledd og § 7-11, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2008-12-19-1576</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om etablering, organisering og drift av lufttrafikktjeneste (BSL G 2-1)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-19-1576" id="dokument"><h1>Forskrift om endring i forskrift om etablering, organisering og drift av lufttrafikktjeneste (BSL G 2-1)</h1><section class="section" data-name="kapI" id="kapittel-1" data-lovdata-URL="LTI/forskrift/2008-12-19-1576/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 11. november 2003 nr. 1345 om etablering, organisering og drift av lufttrafikktjeneste (BSL G 2-1) gjøres følgende endringer:</article> <article class="defaultP" margin-top="true">§ 19 første og andre ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Yter av lufttrafikktjeneste skal ha program for opplæring og vedlikeholdstrening for hver enkelt enhet. Programmene skal godkjennes av Luftfartstilsynet. Kravene til program fremgår av vedlegg 4 pkt. 2.</article><article class="numberedLegalP" data-numerator="2" id="kapittel-1-nummer-2">(2) Det skal være utarbeidet et system for oppdatering av personell når instrukser, regelverk og operative prosedyrer endres. Endringer av betydning skal innarbeides i enhetens treningsprogram.</article> <article class="defaultP" margin-top="true">§ 27 annet ledd skal lyde:</article><article class="numberedLegalP" data-numerator="2" id="kapittel-1-nummer-3">(2) Krav til rettighetsprøver, praksisinstruktører, prosedyrer for avholdelse av autorisasjonsprøver, vedlikehold og suspensjon av autorisasjoner er beskrevet i vedlegg 3, 4 og 6.</article> <article class="defaultP" margin-top="true">I vedlegg I tilføyes følgende definisjon i den alfabetiske rekkefølgen:</article> <article class="defaultP" margin-top="true"><i>Autorisasjonsbevis:</i> Et dokument utstedt av Luftfartstilsynet som bekrefter at innehaveren er kvalifisert og innehar de personlige egenskaper og kunnskaper som er nødvendige for å utøve lokal flygeinformasjonstjeneste.</article> <article class="defaultP" margin-top="true">I vedlegg I skal følgende definisjoner lyde:</article> <article class="defaultP" margin-top="true"><i>Kontrollant:</i> Person som er kvalifisert for og utnevnt av Luftfartstilsynet til å avholde ferdighetsprøve og ferdighetskontroll med kandidater ved sertifisering eller autorisering av luftfartspersonell.</article> <article class="defaultP" margin-top="true"><i>Praksisinstruktør (OJTI) (on-the-job training instructor):</i> Lufttrafikktjenestepersonell som har gyldig autorisasjon til å utøve praktisk opplæring i flygekontrolltjeneste eller flygeinformasjonstjeneste.</article> <article class="defaultP" margin-top="true">Vedlegg 3 og vedlegg 4 skal lyde:</article><span class="futuretitle" id="kapittel-1-foreslåttittel-1">Vedlegg 3. Krav til personell</span> <article class="defaultP" margin-top="true"><i>1. Flygeledere</i></article><article class="legalP" id="kapittel-1-ledd-2">Operativ leder skal forvisse seg om at en flygeleder som utøver tjeneste ved vedkommende enhet(er)<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">innehar gyldig sertifikat med tilhørende rettighet(er) og autorisasjon(er) i samsvar med den/de tjeneste(r) som skal ytes,</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">innehar gyldig legeattest i samsvar med den til enhver tid gjeldende forskrift,</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">er kompetent til å utøve den tjeneste som fremgår av vedkommendes flygeledersertifikat.</article></article></li></ul></article> <article class="defaultP" margin-top="true"><i>2. AFIS/HFIS-fullmektig</i></article><article class="legalP" id="kapittel-1-ledd-3">Operativ leder skal forvisse seg om at en AFIS-fullmektig som utøver tjeneste ved vedkommende enhet til enhver tid<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">innehar gyldig autorisasjonsbevis og enhetsspesifikk autorisasjon i samsvar med den tjeneste som skal ytes, jf. forskrift 19. desember 2008 nr. 1574 om autorisasjon mv. for utøvelse av lokal flygeinformasjonstjeneste, AFIS og HFIS,</article></article></li><li data-li-identifier="b)" data-name="b)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">innehar gyldig legeattest i samsvar med den til enhver tid gjeldende forskrift,</article></article></li><li data-li-identifier="c)" data-name="c)"><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">er kompetent til å utøve den tjeneste som fremgår av vedkommendes autorisasjonsbevis og enhetsspesifikke autorisasjon.</article></article></li></ul></article> <article class="defaultP" margin-top="true"><i>3. Annet personell i lufttrafikktjenesten</i></article><article class="numberedLegalP" data-numerator="1" id="kapittel-1-nummer-4">(1) Ansvarshavende skal forvisse seg om at annet personell i lufttrafikktjenesten har nødvendige kvalifikasjoner for den tjeneste de blir satt til å utøve.</article><article class="numberedLegalP" data-numerator="2" id="kapittel-1-nummer-5">(2) Dersom slikt personell skal ta selvstendige avgjørelser som kan ha betydning for flysikkerheten må det foreligge godkjennelse fra Luftfartstilsynet.</article> <article class="defaultP" margin-top="true"><i>4. Praksisinstruktører (OJTI) for lufttrafikktjenestepersonell</i></article><article class="numberedLegalP" data-numerator="1" id="kapittel-1-nummer-6">(1) En praksisinstruktørautorisasjon gis for inntil 3 år. Autorisasjonen kan fornyes.</article><article class="numberedLegalP" data-numerator="2" id="kapittel-1-nummer-7">(2) Yter av lufttrafikktjeneste skal etablere treningsprogram for lufttrafikktjenestepersonell som skal utøve tjeneste som praksisinstruktører. Innholdet i treningsprogrammet skal minst tilsvare retningslinjene i EUROCONTROL «Air Traffic Controller Training at operational units». Treningsprogrammet skal godkjennes av Luftfartstilsynet.</article><article class="numberedLegalP" data-numerator="3" id="kapittel-1-nummer-8">(3) Yter av lufttrafikktjeneste skal søke Luftfartstilsynet om utstedelse av autorisasjon for flygeledere som har gjennomført og bestått prøven for praksisinstruktør. Søknaden skal inneholde dokumentasjon på den trening som er gjennomført. For flygeinformasjonspersonell som har gjennomført og bestått prøven for praksisinstruktør skal dokumentasjon på dette utarbeides og vedlikeholdes av yter av lufttrafikktjeneste, jf. vedlegg 5 punkt 9.</article><article class="numberedLegalP" data-numerator="4" id="kapittel-1-nummer-9">(4) Yter av lufttrafikktjeneste skal etablere et program som sikrer at praksisinstruktørenes kompetanse hvert 3 år blir oppdatert og vurdert. Program for oppdatering skal minst tilsvare retningslinjene i EUROCONTROL «Air Traffic Controller Training at operational units, Refresher Course». Programmet skal også beskrive prosedyrer for kontroll av praksisinstruktørens kompetanse.</article><article class="numberedLegalP" data-numerator="5" id="kapittel-1-nummer-10">(5) For å utøve tjeneste som praksisinstruktør skal kravene i vedlegg 6 punkt 4 «Vedlikehold av autorisasjoner» oppfylles. Kravene anses oppfylt så lenge vedkommende praksisinstruktør på operative vakter har utøvet minst 25&#xa0;% av en heltidsstilling uten å ha ansvar for personell på opplæring eller under overføringstrening.</article><article class="numberedLegalP" data-numerator="6" id="kapittel-1-nummer-11">(6) I de tilfeller hvor vedkommende praksisinstruktør ikke oppfyller kravene i denne forskrift eller at autorisasjonen av andre grunner ikke lenger er gyldig skal dette meldes til Luftfartstilsynet innen 14 dager. For flygeinformasjonstjenestepersonell gjelder ikke dette kravet.</article><span class="futuretitle" id="kapittel-1-foreslåttittel-2">Vedlegg 4. Program for overførings- og vedlikeholdstrening</span> <article class="defaultP" margin-top="true"><i>1. Krav til treningsperiodens varighet for lufttrafikktjenestepersonell under overføringstrening</i></article><article class="legalP" id="kapittel-1-ledd-4">Med overføringstrening forstås den opplæring og trening som er nødvendig når autorisert personell flytter fra en enhet til en annen eller internt ved en enhet for å oppnå en ny autorisasjon. All trening skal foregå under overvåking av en autorisert praksisinstruktør.<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">Ved trening som skal føre fram til autorisasjon til tårnkontrolltjeneste, skal opplæringstiden være minst tilsvarende 1 måned normal arbeidstid.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">Ved trening som skal føre fram til autorisasjon til innflygings- eller områdekontrolltjeneste, skal opplæringstiden være minst tilsvarende 2 måneder normal arbeidstid.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">Dersom autorisasjonsprøven inkluderer radartjeneste, skal opplæringstiden være minst 3 måneder normal arbeidstid for innflygingskontrolltjeneste eller områdekontrolltjeneste.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-4-punkt-4"><article class="legalP" id="kapittel-1-ledd-4-punkt-4-ledd-1">Ved trening som skal føre fram til ny enhetsspesifikk autorisasjon for lokal flygeinformasjonstjeneste (AFIS eller HFIS), skal opplæringstiden være minst tilsvarende 1 måned normal arbeidstid.</article></article></li><li data-li-identifier="(5)" data-name="(5)"><article class="listArticle" id="kapittel-1-ledd-4-punkt-5"><article class="legalP" id="kapittel-1-ledd-4-punkt-5-ledd-1">Dersom trening som skal føre fram til ny enhetsspesifikk autorisasjon inkluderer bruk av overvåkingsinformasjon, skal opplæringstiden være: <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-4-punkt-5-ledd-1-punkt-1"><article class="legalP" id="kapittel-1-ledd-4-punkt-5-ledd-1-punkt-1-ledd-1">minst 2 måneder normal arbeidstid for lokal flygeinformasjonstjeneste forutsatt tidligere autorisasjon for dette</article></article></li><li data-li-identifier="b)" data-name="b)"><article class="listArticle" id="kapittel-1-ledd-4-punkt-5-ledd-1-punkt-2"><article class="legalP" id="kapittel-1-ledd-4-punkt-5-ledd-1-punkt-2-ledd-1">minst 3 måneder normal arbeidstid for lokal flygeinformasjonstjeneste ved førstegangsoppnåelse av slik autorisasjon.</article></article></li></ul></article></article></li></ul></article> <article class="defaultP" margin-top="true"><i>2. Krav til program for regelmessig oppdatering og vedlikehold av teoretiske kunnskaper og praktiske ferdigheter (PFO) for lufttrafikktjenestepersonell</i><ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-4-punkt-6"><article class="legalP" id="kapittel-1-ledd-4-punkt-6-ledd-1">Programmet skal beskrive gjennomføring av årlige prosedyrer for oppdatering og vedlikehold av teoretiske kunnskaper og praktiske ferdigheter.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-4-punkt-7"><article class="legalP" id="kapittel-1-ledd-4-punkt-7-ledd-1">Programmet skal beskrives i enhetens treningsprogram.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-4-punkt-8"><article class="legalP" id="kapittel-1-ledd-4-punkt-8-ledd-1">Programmet skal inneholde detaljerte beskrivelser for gjennomføring av både teoretiske og praktiske prøver.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-4-punkt-9"><article class="legalP" id="kapittel-1-ledd-4-punkt-9-ledd-1">Programmet for oppdatering skal minst tilsvare retningslinjene i EUROCONTROL «Guidelines for Refresher Training for Air Traffic Controllers».</article></article></li><li data-li-identifier="(5)" data-name="(5)"><article class="listArticle" id="kapittel-1-ledd-4-punkt-10"><article class="legalP" id="kapittel-1-ledd-4-punkt-10-ledd-1">Programmet skal beskrive de prosedyrer som vil tre i kraft når en prøve ikke er tilfredsstillende bestått. I de tilfeller der prøvene ikke er tilfredsstillende bestått skal de autorisasjoner vedkommende flygeleder innehar suspenderes. For flygeinformasjonstjenestepersonell gjelder da at den/de enhetsspesifikke autorisasjon(er) skal suspenderes.</article></article></li><li data-li-identifier="(6)" data-name="(6)"><article class="listArticle" id="kapittel-1-ledd-4-punkt-11"><article class="legalP" id="kapittel-1-ledd-4-punkt-11-ledd-1">Suspensjon av flygelederes autorisasjoner som varer utover 14 dager skal varsles til Luftfartstilsynet.</article></article></li><li data-li-identifier="(7)" data-name="(7)"><article class="listArticle" id="kapittel-1-ledd-4-punkt-12"><article class="legalP" id="kapittel-1-ledd-4-punkt-12-ledd-1">Programmet skal inneholde prosedyrer for utvelgelse og opplæring av personell som skal forestå gjennomføringen av de praktiske prøvene. Krav til disse er at de skal inneha gyldig praksisinstruktørautorisasjon og ha innehatt de autorisasjoner som er aktuelle for praktisk prøve i minimum ett år.</article></article></li></ul></article> <article class="defaultP" margin-top="true">Vedlegg 5 punkt 9 skal lyde:</article><article class="numberedLegalP" data-numerator="9" id="kapittel-1-nummer-12">(9) Enheten skal ha en oppdatert oversikt over personellets sertifikater, rettigheter og autorisasjoner mv., jf. vedlegg 6, pkt. 1 (2).</article> <article class="defaultP" margin-top="true">Vedlegg 6 skal lyde:</article><span class="futuretitle" id="kapittel-1-foreslåttittel-3">Vedlegg 6. Sertifikat, rettigheter og autorisasjoner mv. for lufttrafikktjenestepersonell</span> <article class="defaultP" margin-top="true"><i>1. Generelt</i></article><article class="numberedLegalP" data-numerator="1" id="kapittel-1-nummer-13">(1) Yter av lufttrafikktjeneste skal ha utarbeidet dokumentasjon som beskriver de sektorer og kontroll- eller flygeinformasjonsposisjoner som yter av lufttrafikktjeneste er ansvarlig for. Dokumentasjonen skal beskrive de autorisasjoner som dekker de forskjellige sektorer og posisjoner.</article><article class="numberedLegalP" data-numerator="2" id="kapittel-1-nummer-14">(2) Den enkelte lufttrafikktjenesteenhet skal ha utarbeidet dokumentasjon som til enhver tid beskriver de autorisasjoner enhetens personell innehar. Dokumentasjonen skal inneholde oversikt over rettigheter, rettighetsspesifikke autorisasjoner, enhetsspesifikke autorisasjoner og gyldige legeattester for alt operativt personell ved enheten. For AFIS/HFIS-enheter skal det i tillegg finnes en oppdatert oversikt over personellets språkferdigheter og over personell som er kvalifisert som praksisinstruktører.</article> <article class="defaultP" margin-top="true"><i>2. Sertifikat og rettighetsprøver (ATC) og prøve for autorisasjonsbevis (AFIS/HFIS) ved førstegangsutstedelse</i></article><article class="numberedLegalP" data-numerator="1" id="kapittel-1-nummer-15">(1) Sertifikat og rettighetsprøver (ATC) og prøver for autorisasjonsbevis (AFIS/HFIS) gjennomføres sammen med autorisasjonsprøve (ATC)/enhetsspesifikk autorisasjonsprøve (AFIS/HFIS) i regi av Luftfartstilsynet.</article><article class="numberedLegalP" data-numerator="2" id="kapittel-1-nummer-16">(2) Søknad om avholdelse av prøver nevnt i (1) skal være Luftfartstilsynet i hende senest 1 måned før slik prøve planlegges avholdt.</article><article class="numberedLegalP" data-numerator="3" id="kapittel-1-nummer-17">(3) Søknaden skal inneholde dokumentasjon på den trening vedkommende kandidat har gjennomført/skal gjennomføre, med detaljert beskrivelse av den teoretiske og praktiske trening, inkludert eksamensresultater fra den institusjonelle treningen, eventuelt rettighetstrening.</article><article class="numberedLegalP" data-numerator="4" id="kapittel-1-nummer-18">(4) Luftfartstilsynet oppnevner kontrollant som avholder prøven etter retningslinjer gitt av Luftfartstilsynet.</article> <article class="defaultP" margin-top="true"><i>3. Prosedyrer for avholdelse av autorisasjonsprøver (ATCO) og enhetsspesifikke autorisasjonsprøver (AFIS/HFIS)</i></article><article class="numberedLegalP" data-numerator="1" id="kapittel-1-nummer-19">(1) Yter av lufttrafikktjeneste skal ha beskrevet et system for avholdelse av autorisasjonsprøver for det personell som har gjennomført og oppnådd tilfredsstillende resultater som beskrevet i enhetens treningsprogram.</article><article class="numberedLegalP" data-numerator="2" id="kapittel-1-nummer-20">(2) Ved avholdelse av praktisk autorisasjonsprøve skal yter av lufttrafikktjeneste oppnevne en vakthavende flygeleder eller AFIS/HFIS-fullmektig med gyldig praksisinstruktørautorisasjon som under autorisasjonsprøven er ansvarlig for den tjeneste som utøves.</article><article class="numberedLegalP" data-numerator="3" id="kapittel-1-nummer-21">(3) Kandidater som fremstilles for praktisk autorisasjonsprøve skal før denne avholdes ha gjennomført teoretisk prøve med resultat i henhold til kravene i forskrift 25. oktober 2003 nr. 1302 om utdanningsorganisasjoner for flygeledere og flygeinformasjonstjenestepersonell.</article><article class="numberedLegalP" data-numerator="4" id="kapittel-1-nummer-22">(4) Yter av lufttrafikktjeneste skal etter gjennomført autorisasjonsprøve for rettighetsspesifikke eller enhetsspesifikke autorisasjoner for flygeledere sende relevant dokumentasjon på at denne er gjennomført og bestått til Luftfartstilsynet slik at autorisasjonen blir ført inn i vedkommendes sertifikat. Dokumentasjonen skal inneholde påtegnelse over vedkommendes autorisasjoner, dato for ikrafttredelse og underskrift av operativ leder for lufttrafikktjenesten. For flygeinformasjonstjenestepersonell vises til forskrift 19. desember 2008 nr. 1574 om autorisasjon mv. for utøvelse av lokal flygeinformasjonstjeneste, AFIS og HFIS § 14.</article> <article class="defaultP" margin-top="true"><i>4. Vedlikehold av autorisasjoner</i></article><article class="numberedLegalP" data-numerator="1" id="kapittel-1-nummer-23">(1) Yter av lufttrafikktjeneste skal ha etablert et system for registrering av den enkeltes tid i operativ posisjon knyttet til vedkommendes autorisasjon(er).</article><article class="numberedLegalP" data-numerator="2" id="kapittel-1-nummer-24">(2) Lufttrafikktjenesteenheter skal ha etablert prosedyrer for den trening som er nødvendig når autorisert personell ikke har praktisert sine autorisasjoner innenfor gitte tidsperioder. Disse prosedyrene skal sikre at personellet innehar og får oppdatert de teoretiske kunnskaper og praktiske ferdigheter som er nødvendige for fornyelse av aktuelle autorisasjoner. Ved oppdatering av praktiske ferdigheter fordi disse ikke er tilstrekkelig vedlikeholdt skal autorisasjonen betraktes som midlertidig tilbaketrukket. I disse tilfeller er det personell med gyldig autorisasjon for OJTI som er operativt ansvarlig.</article><article class="numberedLegalP" data-numerator="3" id="kapittel-1-nummer-25">(3) Prosedyrene skal beskrive treningsprogram for følgende tidsperioder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-25-punkt-1"><article class="legalP" id="kapittel-1-nummer-25-punkt-1-ledd-1">Mindre enn 20 vakter i løpet av tre måneder</article></article></li><li data-li-identifier="b)" data-name="b)"><article class="listArticle" id="kapittel-1-nummer-25-punkt-2"><article class="legalP" id="kapittel-1-nummer-25-punkt-2-ledd-1">Fravær/ikke praktisert 3 måneder-6 måneder</article></article></li></ul><article class="legalP" id="kapittel-1-nummer-25-ledd-1">c) Fravær/ikke praktisert 6 måneder-12 måneder.</article></article><article class="numberedLegalP" data-numerator="4" id="kapittel-1-nummer-26">(4) Autorisert personell skal innenfor de forutgående 3 måneder, regnet fra den første dag i den inneværende måned, ha arbeidet minst 20 operative vakter som dekker de rettigheter og autorisasjoner vedkommende innehar. Unntatt fra dette kravet er personell som har gjennomgått sertifiseringsprøve eller autorisasjonsprøve innenfor de tre forutgående månedene. Etter godkjennelse fra Luftfartstilsynet kan en prosedyrerettighet ved en radarenhet vedlikeholdes ved hjelp av trening i simulator.</article><article class="numberedLegalP" data-numerator="5" id="kapittel-1-nummer-27">(5) En autorisasjon som ikke er praktisert i løpet av de siste 12 måneder bortfaller og vil kreve en ny autorisasjonsprøve. Yter av lufttrafikktjeneste plikter i slike tilfeller å underrette Luftfartstilsynet innen 14 dager. Kravet gjelder tilsvarende for flygeinformasjonstjenestepersonell med enhetsspesifikke autorisasjoner, dog med unntak av andre punktum.</article><article class="numberedLegalP" data-numerator="6" id="kapittel-1-nummer-28">(6) Yter av lufttrafikktjeneste skal sørge for at autorisert personell har gjennomgått og bestått program for periodisk faglig oppdatering (PFO).</article><article class="numberedLegalP" data-numerator="7" id="kapittel-1-nummer-29">(7) Krav til vedlikehold av autorisasjon som Praksisinstruktør framgår av vedlegg 3 punkt 4 (5).</article> <article class="defaultP" margin-top="true"><i>5. Suspensjon av autorisasjon</i></article><article class="numberedLegalP" data-numerator="1" id="kapittel-1-nummer-30">(1) Dersom yter av lufttrafikktjeneste etter uttalelse fra lege antar at sykdom vil kunne ha innflytelse på personellets utøvelse av tjeneste, skal vedkommendes autorisasjon suspenderes. Saken skal i slike tilfeller fremstilles for Luftfartstilsynet ved flymedisinsk seksjon snarest mulig. Suspensjonen gjelder inntil Luftfartstilsynet ved flymedisinsk seksjon har avklart om de medisinske krav er oppfylt og vedkommende tilfredsstiller krav til gyldig legeattest.</article><article class="numberedLegalP" data-numerator="2" id="kapittel-1-nummer-31">(2) Har yter av lufttrafikktjeneste skjellig grunn til å anta at de nødvendige kvalifikasjoner for å utføre tjenesten på en tilfredsstillende måte ikke lenger foreligger, skal vedkommendes autorisasjoner suspenderes. Melding om dette sendes Luftfartstilsynet. Av meldingen skal det fremgå hvilke mangler det anses å være ved vedkommendes kvalifikasjoner. Vedkommende skal deretter gjennomføre et opplærings- og treningsprogram som spesielt skal ta sikte på å bedre de kvalifikasjoner som det er ansett å være mangler ved. Deretter skal vedkommende gjennomgå fornyet autorisasjonsprøve (ATC)/prøve for enhetsspesifikk autorisasjon (AFIS/HFIS).</article><article class="numberedLegalP" data-numerator="3" id="kapittel-1-nummer-32">(3) Skjer det en luftfartsulykke eller luftfartshendelse innenfor autorisert personells ansvarsområde, og operativ leder, enten ut fra foreløpige opplysninger eller ut fra mer utførlige opplysninger den senere mottar, finner at det er skjellig grunn til å anta at vedkommendes disposisjoner har vært medvirkende årsak til ulykken/hendelsen, skal yter av lufttrafikktjeneste suspendere autorisasjonen med øyeblikkelig virkning. Dette gjelder tilsvarende når flere i lufttrafikktjenesten har vært involvert. Melding om slik suspensjon sendes Luftfartstilsynet umiddelbart. Når operativ leder har mottatt mer utførlige opplysninger omkring ulykken/hendelsen, skal det vurderes hvorvidt en suspensjon av autorisasjon som tidligere måtte være besluttet, skal oppheves eller opprettholdes.</article><article class="numberedLegalP" data-numerator="4" id="kapittel-1-nummer-33">(4) I tilfeller hvor det er truffet tiltak for at personell trer ut av tjeneste under omstendigheter som nevnt ovenfor, treffes beslutninger om å gjeninntre i tjenesten av operativ leder, og eventuelt etter at berørt personell har fått slik faglig opplæring/rettledning som omstendighetene måtte tilsi.</article> <article class="defaultP" margin-top="true">Vedlegg 8 skal lyde:</article><span class="futuretitle" id="kapittel-1-foreslåttittel-4">Vedlegg 8. Arbeidstidsbestemmelser for operativt personell</span> <article class="defaultP" margin-top="true"><i>1. Lengden av den alminnelige arbeidstiden</i></article><article class="legalP" id="kapittel-1-ledd-5">Den alminnelige arbeidstid må ikke overstige 9 timer i døgnet. Den alminnelige arbeidstid skal ikke overstige 36 timer i uken, ved gjennomsnittsberegning ikke over 48 timer i uken. For HFIS-personell med arbeidsplass på kontinentalsokkelen gjelder bestemmelsene i «Forskrift om helse, miljø og sikkerhet i petroleumsvirksomheten (rammeforskriften)» § 47 tredje ledd tilsvarende.</article> <article class="defaultP" margin-top="true"><i>2. Arbeidsplan</i></article><article class="legalP" id="kapittel-1-ledd-6">Det skal foreligge en arbeidsplan som viser den enkelte arbeidstakers arbeids- og fritid. Ved utarbeidelse og ved endringer i arbeidsplanen skal det legges særlig vekt på hensynet til flysikkerhet og arbeidstakerens helse.</article> <article class="defaultP" margin-top="true"><i>3. Overtidsarbeid</i></article><article class="legalP" id="kapittel-1-ledd-7">For overtidsarbeid gjelder arbeidsmiljølovens bestemmelser med følgende tillegg;<ul class="defaultList"><li data-li-identifier="(1)" data-name="(1)"><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">Arbeidstaker skal gis en hvilepause på minimum 1 time senest etter 12 timer.</article></article></li><li data-li-identifier="(2)" data-name="(2)"><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">Ingen arbeidstaker skal jobbe mer enn 12 påfølgende dager.</article></article></li><li data-li-identifier="(3)" data-name="(3)"><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1">Det skal ikke gis tillatelse til overtidsarbeid utover 25 timer i en periode på 4 uker og utover 200 timer i kalenderåret for en enkelt arbeidstaker.</article></article></li><li data-li-identifier="(4)" data-name="(4)"><article class="listArticle" id="kapittel-1-ledd-7-punkt-4"><article class="legalP" id="kapittel-1-ledd-7-punkt-4-ledd-1">For HFIS-personell med arbeidsplass på kontinentalsokkelen gjelder bestemmelsene i «Forskrift om helse, miljø og sikkerhet i petroleumsvirksomheten (rammeforskriften)» § 50 og § 51 annet og tredje ledd tilsvarende.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2008-12-19-1576/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. februar 2009.</article> <article class="defaultP" margin-top="true">Overskriften «Veiledende materiale til vedlegg 6 punkt 5 tredje ledd» skal lyde:</article><span class="futuretitle" id="kapittel-2-foreslåttittel-1">Veiledning til forskriften</span> <article class="defaultP" margin-top="true">I forskriftens veiledning gjøres følgende tilføyelser:</article> <article class="defaultP" margin-top="true"><i>Til vedlegg 3 punkt 4 (2) og (4):</i></article><article class="legalP" id="kapittel-2-ledd-2">EUROCONTROL dokumenter «Air Traffic Controller Training at operational units» og «Air Traffic Controller Training at operational units Refresher Course» skal også benyttes for flygeinformasjonstjenestepersonell.</article> <article class="defaultP" margin-top="true"><i>Til vedlegg 4 punkt 1:</i></article><article class="legalP" id="kapittel-2-ledd-3">Kravene til opplæringsperiodens varighet relaterer seg til operativt arbeid.</article> <article class="defaultP" margin-top="true"><i>Til vedlegg 4 punkt 2 (4):</i></article><article class="legalP" id="kapittel-2-ledd-4">EUROCONTROL dokument «Guidelines for Refresher Training for Air Traffic Controllers« skal også benyttes for flygeinformasjonstjenestepersonell.</article> <article class="defaultP" margin-top="true"><i>Til vedlegg 6 punkt 4 (3) og (4):</i></article><article class="legalP" id="kapittel-2-ledd-5">For HFIS-personell som jobber 12-timers vakter kan kravet til antall vakter reduseres fra 20 til 14.</article> <article class="defaultP" margin-top="true"><i>Til vedlegg 6 punkt 4 og 5:</i></article><article class="legalP" id="kapittel-2-ledd-6">Bestemmelsene omhandler autorisasjoner. Dette omfatter også enhetsspesifikke autorisasjoner for flygeinformasjonstjenestepersonell.</article></section></main></body></html>