<!DOCTYPE html><html lang="no"><head><title>Forskrift om endring i forskrift om barns opphold i helseinstitusjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-07-04-789</dd><dt class="dokid">DokumentID</dt><dd class="dokid">LTI/forskrift/2008-07-04-789</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 8 s 1284</dd><dt class="dateInForce">I kraft fra</dt><dd class="dateInForce">2008-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-01-1217</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§3-6</li></ul></dd><dt class="dateOfPublication">Kunngjort</dt><dd class="dateOfPublication">2008-07-11 14:10</dd><dt class="journalNumber">Journalnummer</dt><dd class="journalNumber">2008-0657</dd><dt class="titleShort">Korttittel</dt><dd class="titleShort">Endr. i forskrift om barn i helseinstitusjon</dd><dt class="title">Tittel</dt><dd class="title">Forskrift om endring i forskrift om barns opphold i helseinstitusjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 4. juli 2008 med hjemmel i lov 2. juli 1999 nr. 61 om spesialisthelsetjenesten m.m. § 3-6.</dd><dt class="refid">RefID</dt><dd class="refid">forskrift/2008-07-04-789</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om barns opphold i helseinstitusjon<ul class="tocSubUl"><li>I</li><li>II</li><li>Merknader til forskriften</li></ul></li></ul></dd></dl></header><main class="documentBody" data-lovdata-URL="LTI/forskrift/2008-07-04-789" id="dokument"><h1>Forskrift om endring i forskrift om barns opphold i helseinstitusjon</h1><section class="section" data-name="kapI" id="kapittel-1" data-lovdata-URL="LTI/forskrift/2008-07-04-789/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. desember 2000 nr. 1217 om barns opphold på helseinstitusjon gjøres følgende endringer:</article> <article class="defaultP" margin-top="true">§ 6 først ledd skal lyde:</article><article class="legalP" id="kapittel-1-ledd-2">Barn har rett til å ha minst en av foreldrene hos seg under institusjonsoppholdet i den grad det følger av pasientrettighetsloven § 6-2. Ved alvorlig/livstruende sykdom skal begge foreldrene få være hos barnet.</article> <article class="defaultP" margin-top="true">§ 10 skal lyde:</article><article class="legalP" id="kapittel-1-ledd-3">Reiseutgifter for ledsager i forbindelse med innleggelse og utskriving dekkes av det regionale helseforetaket i barnets bostedsregion, jf. pasientrettighetsloven § 2-6 og syketransportforskriften § 9.</article><article class="legalP" id="kapittel-1-ledd-4">Institusjonen dekker reiseutgifter etter pasientrettighetsloven § 2-6, jf. syketransportforskriften § 9, når institusjonen senere av medisinske grunner innkaller foreldre for å være hos barnet, for informasjon om sykdomsutvikling eller for nødvendig opplæring i forbindelse med barnets sykdom og videre behandling og pleie.</article><article class="legalP" id="kapittel-1-ledd-5">Når barn har foreldre hos seg under opphold i helseinstitusjon, skal institusjonen etter 14 dagers liggetid dekke en reise (tur/retur) i uken for én av foreldrene dersom denne har behov for å reise hjem. Dekningen beregnes etter reglene i syketransportforskriften § 9.</article> <article class="defaultP" margin-top="true">§ 11 skal lyde:</article><article class="legalP" id="kapittel-1-ledd-6">Tapt arbeidsfortjeneste til nødvendig ledsager under reise ved barns sykdom ytes etter pasientrettighetsloven § 2-6, jf. syketransportforskriften § 10.</article><article class="legalP" id="kapittel-1-ledd-7">Reglene om rett til omsorgspenger, pleiepenger og opplæringspenger ved barns sykdom kan komme til anvendelse, jf. folketrygdloven henholdsvis § 9-5 til § 9-9, § 9-10 til § 9-11a og § 9-13. Krav til dokumentasjon av sykdom som vilkår for rett til pleiepenger og opplæringspenger følger av § 9-14.</article> <article class="defaultP" margin-top="true">§ 12 første ledd skal lyde</article><article class="legalP" id="kapittel-1-ledd-8">Barn skal aktiviseres og stimuleres så langt deres helsetilstand tillater det, jf. pasientrettighetsloven § 6-3. Det skal avsettes egnet areal og tilstrekkelig utstyr til undervisning, aktivisering og stimulering av barn på ulike alderstrinn.</article> <article class="defaultP" margin-top="true">§ 13 andre ledd skal lyde:</article><article class="legalP" id="kapittel-1-ledd-9">Førskolebarn som har behov for spesialpedagogisk hjelp skal få det, jf. pasientrettighetsloven § 6-4 og opplæringslova § 5-7.</article> <article class="defaultP" margin-top="true">§ 14 første ledd skal lyde:</article><article class="legalP" id="kapittel-1-ledd-10">Barn i skolepliktig alder har rett til undervisning under institusjonsoppholdet, jf. pasientrettighetsloven § 6-4 og opplæringslova § 2-1, § 3-1 og § 5-1.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-07-04-789/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra og med 1. september 2008.</article></section><section class="section" id="kapittel-3" data-lovdata-URL="LTI/forskrift/2008-07-04-789/KAPITTEL_3"><h2>Merknader til forskriften</h2><article class="defaultP">Merknaden til § 10 og § 11 skal lyde:</article> <article class="defaultP" margin-top="true"><i>Til § 10</i></article> <article class="defaultP" margin-top="true"><i>Første ledd:</i></article><article class="legalP" id="kapittel-3-ledd-1">Ledsagers reiseutgifter i forbindelse med innleggelse og utskrivning dekkes av det regionale helseforetaket i barnets bostedsregion, jf. syketransportforskriften § 15. Inntil et barn fyller 16 år har barnet samme bostedsregion som foreldrene eller som den av foreldrene barnet lever hos eller senest levde hos, jf. spesialisthelsetjenesteloven § 5-1.</article> <article class="defaultP" margin-top="true"><i>Annet ledd:</i></article><article class="legalP" id="kapittel-3-ledd-2">Bestemmelsen regulerer foreldrenes rett til å få dekket reiseutgifter i de tilfeller som er nevnt. Dekningen av reiseutgiftene følger reglene i pasientrettighetsloven § 2-6 og syketransportforskriften. Utgiftene skal dekkes etter reglene som gjelder for pasienten, jf. syketransportforskriften § 9.</article> <article class="defaultP" margin-top="true"><i>Tredje ledd:</i></article><article class="legalP" id="kapittel-3-ledd-3">Bestemmelsen regulerer de tilfeller hvor barn er innlagt i helseinstitusjon over lengre tid. Når foreldrene oppholder seg i institusjonen sammen med barnet, skal de etter 14 dagers liggetid gis rett til å få dekket en persons utgifter til reise mellom institusjonen og hjemmet en gang i uken. Dette gjelder foreldre til alle barn under 18 år. Utgiftene dekkes etter reglene som gjelder for pasienten, jf. syketransportforskriften § 9.</article> <article class="defaultP" margin-top="true"><i>Til § 11</i></article> <article class="defaultP" margin-top="true"><i>Første ledd:</i></article><article class="legalP" id="kapittel-3-ledd-4">Bestemmelsen viser til at kompensasjon for tapt arbeidsfortjeneste til nødvendig ledsager under reise ved barns sykdom kan kreves etter reglene i syketransportforskriften § 10. Som hovedregel kan arbeidsgodtgjørelse i form av erstatning for tapt arbeidsinntekt gis med inntil kr 80,- per time. Arbeidsgodtgjørelse gis bare for åtte timer per døgn.</article> <article class="defaultP" margin-top="true"><i>Annet ledd:</i></article><article class="legalP" id="kapittel-3-ledd-5">Bestemmelsen viser til relevante bestemmelser i folketrygdloven kapittel 9.</article></section></main></body></html>