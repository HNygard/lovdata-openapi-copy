<!DOCTYPE html><html lang="no"><head><title>Lov om endringer i lov 16. juni 1989 nr. 69 om forsikringsavtaler m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2008-06-27-65</dd><dt class="dokid">DokumentID</dt><dd class="dokid">LTI/lov/2008-06-27-65</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 7 s 1089</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1989-06-16-69</li><li>lov/1999-07-02-64</li><li>lov/2005-06-10-44</li></ul></dd><dt class="dateOfPublication">Kunngjort</dt><dd class="dateOfPublication">2008-06-27 14:40</dd><dt class="journalNumber">Journalnummer</dt><dd class="journalNumber">2008-0513</dd><dt class="titleShort">Korttittel</dt><dd class="titleShort">Endringslov til forsikringsavtaleloven</dd><dt class="title">Tittel</dt><dd class="title">Lov om endringer i lov 16. juni 1989 nr. 69 om forsikringsavtaler m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.41 (2007–2008), Innst.O.nr.56 (2007–2008) og Besl.O.nr.97 (2007–2008). Odels- og lagtingsvedtak hhv. 11. og 17. juni 2008. Fremmet av Justis- og politidepartementet.</dd><dt class="refid">RefID</dt><dd class="refid">lov/2008-06-27-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 16. juni 1989 nr. 69 om forsikringsavtaler m.m.<ul class="tocSubUl"><li>I<ul class="tocSubUl"><li>§ 3-10. (avslag på forsikring)</li><li>§ 12-12. (avslag på forsikring)</li><li>§ 13-1. (selskapets informasjonsplikt)</li><li>§ 13-1 a. (forsikringstakerens og den forsikredes plikt til å gi opplysninger om risikoen)</li><li>§ 13-1 b. (tidsgrense for helseopplysninger)</li><li>§ 13-1 c. (opplysninger som ikke kan brukes)</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2008-06-27-65" id="dokument"><h1>Lov om endringer i lov 16. juni 1989 nr. 69 om forsikringsavtaler m.m.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 16. juni 1989 nr. 69 om forsikringsavtaler.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 2. juli 1999 nr. 64 om helsepersonell m.v. (helsepersonelloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2008-06-27-65/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 16. juni 1989 nr. 69 om forsikringsavtaler gjøres følgende endringer:</article> <article class="defaultP" margin-top="true">Tittelen på loven skal lyde:</article> <article class="defaultP" margin-top="true"><i>Lov om forsikringsavtaler (forsikringsavtaleloven)</i></article> <article class="defaultP" margin-top="true">§ 1-3 nytt tredje ledd skal lyde:</article><article class="legalP" id="kapittel-1-ledd-2">For forsikringssøkere som er omfattet av annet ledd, gjelder ikke bestemmelsene i § 3-10.</article> <article class="defaultP" margin-top="true">§ 2-1 nytt annet ledd skal lyde:</article><article class="legalP" id="kapittel-1-ledd-3">Om selskapet tilbyr en forsikringstaker forsikring bare til en særlig høy premie, skal forsikringstakeren underrettes skriftlig om hvilke forhold som ligger til grunn for dette, og om de individuelle risikovurderingene som eventuelt er foretatt. Det skal også redegjøres for eventuell praksis i selskapet, bransjenormer, lov eller forskrift, som innebærer at kunden etter en viss tid eller etter endrede forhold vil kunne søke den aktuelle forsikringen til en lavere premie.</article> <article class="defaultP" margin-top="true">Nåværende annet og tredje ledd blir tredje og fjerde ledd.</article> <article class="defaultP" margin-top="true">§ 3-7 første ledd første punktum skal lyde:</article><article class="legalP" id="kapittel-1-ledd-4">Selskapet kan si opp en løpende forsikring i samsvar med reglene i §§ 4-3 og 8-1 femte ledd.</article> <article class="defaultP" margin-top="true">Ny § 3-10 skal lyde:</article><article class="futureLegalArticle" data-name="§3-10" id="kapittel-1-foreslåttparagraf-1"><span class="futureLegalArticleHeader">§ 3-10. <span class="legalArticleTitle">(avslag på forsikring)</span></span><article class="legalP" id="kapittel-1-foreslåttparagraf-1-ledd-1">Selskapet kan ikke uten saklig grunn nekte noen på vanlige vilkår en forsikring som selskapet ellers tilbyr allmennheten.</article><article class="legalP" id="kapittel-1-foreslåttparagraf-1-ledd-2">Forhold som medfører en særlig risiko, skal regnes som saklig grunn, forutsatt at det er en rimelig sammenheng mellom den særlige risikoen og avslaget. Andre særlige forhold utgjør saklig grunn når de medfører at avslaget ikke kan regnes som urimelig overfor den enkelte.</article><article class="legalP" id="kapittel-1-foreslåttparagraf-1-ledd-3">Forhold som det etter bestemmelse i eller i medhold av lov er forbudt å legge vekt på ved risikovurderinger i forsikring, kan ikke utgjøre saklig grunn. Det samme gjelder opplysninger som selskapet etter bestemmelse i eller i medhold av lov er avskåret fra å kreve fra forsikringstakeren eller den sikrede.</article><article class="legalP" id="kapittel-1-foreslåttparagraf-1-ledd-4">Forsikringssøkeren skal uten ugrunnet opphold underrettes skriftlig om avslaget og om begrunnelsen for det. Dette gjelder også ved muntlige henvendelser til selskapet. Begrunnelsen skal angi hvilke forhold som ligger til grunn for avslaget, herunder de individuelle risikovurderingene som eventuelt er foretatt. Det skal også redegjøres for eventuell praksis i selskapet, bransjenormer, lov eller forskrift, som innebærer at forsikringssøkeren etter en viss tid eller etter endrede forhold vil kunne søke den aktuelle forsikringen uten å få et tilsvarende avslag.</article><article class="legalP" id="kapittel-1-foreslåttparagraf-1-ledd-5">Underretningen om avslag skal inneholde opplysninger om reglene for å bringe tvister om forsikringsavtalen inn for en klagenemnd, jf. § 20-1, samt opplysning om tidsfristen i sjette ledd.</article><article class="legalP" id="kapittel-1-foreslåttparagraf-1-ledd-6">En forsikringssøker som vil påberope seg at det foreligger en ulovlig forsikringsnektelse, må gi selskapet skriftlig melding om dette eller bringe saken inn for en klagenemnd som nevnt i femte ledd innen seks måneder etter at forsikringssøkeren mottok skriftlig underretning om avslaget.</article></article> <article class="defaultP" margin-top="true">§ 4-1 første ledd nytt fjerde punktum skal lyde:</article><article class="legalP" id="kapittel-1-ledd-5">Ved innhenting av helseopplysninger gjelder § 13-1, § 13-1 a, § 13-1 b og § 13-1 c tilsvarende.</article> <article class="defaultP" margin-top="true">§ 8-1 nytt annet og tredje ledd skal lyde:</article><article class="legalP" id="kapittel-1-ledd-6">Dersom selskapet ber om samtykke til innhenting av taushetsbelagte opplysninger fra en tredjeperson, skal samtykket begrenses til det som trengs på hvert trinn i saken. Samtykket skal oppfylle kravene i personopplysningsloven § 2 nr. 7.</article><article class="legalP" id="kapittel-1-ledd-7">Selskapet skal på forespørsel gi den som fremmer krav, innsyn i opplysninger om saken og medisinske vurderinger det har utarbeidet eller innhentet i saken, med mindre det er påkrevd å hemmeligholde opplysningene eller vurderingene av hensyn til forebygging, etterforskning, avsløring og rettslig forfølgning av straffbare handlinger.</article> <article class="defaultP" margin-top="true">Nåværende annet og tredje ledd blir nye fjerde og femte ledd.</article> <article class="defaultP" margin-top="true">§ 11-1 nytt tredje ledd skal lyde:</article><article class="legalP" id="kapittel-1-ledd-8">Om selskapet tilbyr en forsikringstaker forsikring bare til en særlig høy premie, skal forsikringstakeren underrettes skriftlig om hvilke forhold som ligger til grunn for dette, og om de individuelle risikovurderingene som eventuelt er foretatt. Det skal også redegjøres for eventuell praksis i selskapet, bransjenormer, lov eller forskrift, som innebærer at kunden etter en viss tid eller etter endrede forhold vil kunne søke den aktuelle forsikringen til en lavere premie.</article> <article class="defaultP" margin-top="true">Nåværende tredje og fjerde ledd blir fjerde og femte ledd.</article> <article class="defaultP" margin-top="true">§ 12-4 annet ledd første punktum skal lyde:</article><article class="legalP" id="kapittel-1-ledd-9">Ved ulykkes- og sykeforsikring kan selskapet si opp en løpende forsikring i samsvar med reglene i §§ 13-3 og 18-1 femte ledd.</article> <article class="defaultP" margin-top="true">Ny § 12-12 skal lyde:</article><article class="futureLegalArticle" data-name="§12-12" id="kapittel-1-foreslåttparagraf-2"><span class="futureLegalArticleHeader">§ 12-12. <span class="legalArticleTitle">(avslag på forsikring)</span></span><article class="legalP" id="kapittel-1-foreslåttparagraf-2-ledd-1">Selskapet kan ikke uten saklig grunn nekte noen på vanlige vilkår en forsikring som selskapet ellers tilbyr allmennheten.</article><article class="legalP" id="kapittel-1-foreslåttparagraf-2-ledd-2">Forhold som medfører en særlig risiko, skal regnes som saklig grunn, forutsatt at det er en rimelig sammenheng mellom den særlige risikoen og avslaget. Andre særlige forhold utgjør saklig grunn når de medfører at avslaget ikke kan regnes som urimelig overfor den enkelte.</article><article class="legalP" id="kapittel-1-foreslåttparagraf-2-ledd-3">Forhold som det etter bestemmelse i eller i medhold av lov er forbudt å legge vekt på ved risikovurderinger i forsikring, kan ikke utgjøre saklig grunn. Det samme gjelder opplysninger som selskapet etter bestemmelse i eller i medhold av lov er avskåret fra å kreve fra forsikringstakeren eller den sikrede.</article><article class="legalP" id="kapittel-1-foreslåttparagraf-2-ledd-4">Forsikringssøkeren skal uten ugrunnet opphold underrettes skriftlig om avslaget og om begrunnelsen for det. Dette gjelder også ved muntlige henvendelser til selskapet. Begrunnelsen skal angi hvilke forhold som ligger til grunn for avslaget, herunder de individuelle risikovurderingene som eventuelt er foretatt. Det skal også redegjøres for eventuell praksis i selskapet, bransjenormer, lov eller forskrift, som innebærer at forsikringssøkeren etter en viss tid eller etter endrede forhold vil kunne søke den aktuelle forsikringen uten å få et tilsvarende avslag.</article><article class="legalP" id="kapittel-1-foreslåttparagraf-2-ledd-5">Underretningen om avslag skal inneholde opplysninger om reglene for å bringe tvister om forsikringsavtalen inn for en klagenemnd, jf. § 20-1, samt opplysning om tidsfristen i sjette ledd.</article><article class="legalP" id="kapittel-1-foreslåttparagraf-2-ledd-6">En forsikringssøker som vil påberope seg at det foreligger en ulovlig forsikringsnektelse, må gi selskapet skriftlig melding om dette eller bringe saken inn for en klagenemnd som nevnt i femte ledd innen seks måneder etter at forsikringssøkeren mottok skriftlig underretning om avslaget.</article></article> <article class="defaultP" margin-top="true">§ 13-1 skal lyde:</article><article class="futureLegalArticle" data-name="§13-1" id="kapittel-1-foreslåttparagraf-3"><span class="futureLegalArticleHeader">§ 13-1. <span class="legalArticleTitle">(selskapets informasjonsplikt)</span></span><article class="legalP" id="kapittel-1-foreslåttparagraf-3-ledd-1">Selskapet skal informere om opplysningsplikten som følger av reglene i dette kapitlet. Selskapets skriftlige spørsmål skal vedlegges en kort og lettfattelig forklaring av hvorfor selskapet mener spørsmålene har betydning for risikovurderingen, og hvilken betydning svarene kan ha.</article></article> <article class="defaultP" margin-top="true">Nåværende § 13-1 blir ny § 13-1 a og skal lyde:</article><article class="futureLegalArticle" data-name="§13-1a" id="kapittel-1-foreslåttparagraf-4"><span class="futureLegalArticleHeader">§ 13-1 a. <span class="legalArticleTitle">(forsikringstakerens og den forsikredes plikt til å gi opplysninger om risikoen)</span></span><article class="legalP" id="kapittel-1-foreslåttparagraf-4-ledd-1">Selskapet kan be om opplysninger som kan ha betydning for dets vurdering av risikoen.</article><article class="legalP" id="kapittel-1-foreslåttparagraf-4-ledd-2">Så lenge selskapet ikke har påtatt seg å dekke forsikringen, skal forsikringstakeren og den forsikrede svare på de spørsmålene som selskapet stiller for å kunne vurdere risikoen. Forsikringstakeren og den forsikrede skal gi riktige og fullstendige svar på selskapets spørsmål. På oppfordring fra selskapet skal forsikringstakeren og den forsikrede gi opplysninger om særlige forhold som de må forstå er av vesentlig betydning for selskapets vurdering av risikoen.</article></article> <article class="defaultP" margin-top="true">Ny § 13-1 b skal lyde:</article><article class="futureLegalArticle" data-name="§13-1b" id="kapittel-1-foreslåttparagraf-5"><span class="futureLegalArticleHeader">§ 13-1 b. <span class="legalArticleTitle">(tidsgrense for helseopplysninger)</span></span><article class="legalP" id="kapittel-1-foreslåttparagraf-5-ledd-1">Selskapet kan ikke be om helseopplysninger som ligger mer enn ti år tilbake i tid.</article></article> <article class="defaultP" margin-top="true">Ny § 13-1 c skal lyde:</article><article class="futureLegalArticle" data-name="§13-1c" id="kapittel-1-foreslåttparagraf-6"><span class="futureLegalArticleHeader">§ 13-1 c. <span class="legalArticleTitle">(opplysninger som ikke kan brukes)</span></span><article class="legalP" id="kapittel-1-foreslåttparagraf-6-ledd-1">Helseopplysninger som er innsamlet eller unnlatt slettet i strid med lov, kan ikke påberopes av selskapet.</article></article> <article class="defaultP" margin-top="true">§ 13-2 første ledd skal lyde:</article><article class="legalP" id="kapittel-1-ledd-10">Har forsikringstakeren eller den forsikrede svikaktig forsømt opplysningsplikten etter § 13-1 a, og er det inntruffet et forsikringstilfelle, er selskapet uten ansvar.</article> <article class="defaultP" margin-top="true">§ 13-4 annet ledd nytt tredje punktum skal lyde:</article><article class="legalP" id="kapittel-1-ledd-11">Ved uføredekning gjelder begrensningen heller ikke der forsikringstakeren eller den forsikrede grovt uaktsomt har forsømt opplysningsplikten.</article> <article class="defaultP" margin-top="true">§ 18-1 nytt annet og tredje ledd skal lyde:</article><article class="legalP" id="kapittel-1-ledd-12">Dersom selskapet ber om samtykke til innhenting av taushetsbelagte opplysninger fra en tredjeperson, skal samtykket begrenses til det som trengs på hvert trinn i saken. Samtykket skal oppfylle kravene i personopplysningsloven § 2 nr. 7.</article><article class="legalP" id="kapittel-1-ledd-13">Selskapet skal på forespørsel gi den som fremmer krav, innsyn i opplysninger om saken og medisinske vurderinger det har utarbeidet eller innhentet i saken, med mindre det er påkrevd å hemmeligholde opplysningene eller vurderingene av hensyn til forebygging, etterforskning, avsløring og rettslig forfølgning av straffbare handlinger.</article> <article class="defaultP" margin-top="true">Nåværende annet og tredje ledd blir nye fjerde og femte ledd.</article></section><section class="section" data-name="kapII" id="kapittel-2" data-lovdata-URL="LTI/lov/2008-06-27-65/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 2. juli 1999 nr. 64 om helsepersonell m.v. (helsepersonelloven) gjøres følgende endringer:</article> <article class="defaultP" margin-top="true">§ 15 nytt annet og tredje ledd skal lyde:</article><article class="legalP" id="kapittel-2-ledd-2">Når helsepersonell forstår at det kan ha særlig betydning hvordan spesielt sensitive faktiske forhold beskrives i en attest, erklæring o.l. til et forsikringsselskap, skal han eller hun ta dette opp med pasienten.</article><article class="legalP" id="kapittel-2-ledd-3">Når det skal utleveres helseopplysninger til et forsikringsselskap, og selskapet kan forstå disse opplysningene som uttrykk for en alvorlig sykdom, skal pasienten orienteres om dette først, dersom det må antas at han eller hun er ukjent med forholdet.</article> <article class="defaultP" margin-top="true">§ 22 første ledd nytt annet punktum skal lyde:</article><article class="legalP" id="kapittel-2-ledd-4">Et forsikringsselskap kan likevel ikke få adgang eller kjennskap til opplysninger som den opplysningene direkte gjelder, kan nektes innsyn i etter pasientrettighetsloven § 5-1 annet ledd.</article></section><section class="section" data-name="kapIII" id="kapittel-3" data-lovdata-URL="LTI/lov/2008-06-27-65/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsloven) skal lovens tittel lyde:</article> <article class="defaultP" margin-top="true">Lov om forsikringsselskaper, pensjonsforetak og deres virksomhet mv. (forsikringsvirksomhetsloven)</article></section><section class="section" data-name="kapIV" id="kapittel-4" data-lovdata-URL="LTI/lov/2008-06-27-65/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Loven gjelder fra den tid Kongen bestemmer. De enkelte bestemmelsene i loven kan settes i kraft til ulik tid.</article></section></main></body></html>