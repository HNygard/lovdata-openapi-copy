<!DOCTYPE html><html lang="no"><head><title>Forskrift om klagenemnd for flypassasjerer</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-10-31-1168</dd><dt class="dokid">DokumentID</dt><dd class="dokid">LTI/forskrift/2008-10-31-1168</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 12 s 1649</dd><dt class="dateInForce">I kraft fra</dt><dd class="dateInForce">2008-10-31, når nemnda starter sin virksomhet fra det tidspunkt departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-02-17-141</li><li>forskrift/2008-01-28-69</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§10-44</li><li>lov/1993-06-11-101/§10-45</li><li>lov/1993-06-11-101/§10-46</li><li>lov/1993-06-11-101/§10-47</li><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">2008-11-04 14:25</dd><dt class="lastupdated">Rettet</dt><dd class="lastupdated">2008-11-07 (oppr. § 1-7 kunngj. ved inkurie; omnummerering)</dd><dt class="journalNumber">Journalnummer</dt><dd class="journalNumber">2008-0916</dd><dt class="titleShort">Korttittel</dt><dd class="titleShort">Forskrift om klagenemnd for flypassasjerer</dd><dt class="title">Tittel</dt><dd class="title">Forskrift om klagenemnd for flypassasjerer</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 31. oktober 2008 med hjemmel i lov 11. juni 1993 nr. 101 om luftfart (luftfartsloven) § 10-44, § 10-45, § 10-46, § 10-47 og § 15-4.</dd><dt class="refid">RefID</dt><dd class="refid">forskrift/2008-10-31-1168</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om klagenemnd for flypassasjerer<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Formål</li><li>§ 1-2. Organiseringen av flyklagenemnda</li><li>§ 1-3. Nemndas kompetanse</li><li>§ 1-4. Klagerett</li><li>§ 1-5. Tjenesteytere som er underlagt klageordningen</li><li>§ 1-6. Svalbard</li><li>§ 1-7. Forholdet til forvaltningsloven og offentlighetsloven</li><li>§ 1-8. Forholdet til voldgiftsavtaler</li><li>§ 1-9. Litispendens</li></ul></li><li>Kapittel 2. Nemndas organisering<ul class="tocSubUl"><li>§ 2-1. Nemndas sammensetning</li><li>§ 2-2. Delegering av oppgaver til sekretariatet</li><li>§ 2-3. Bistand fra sakkyndige</li></ul></li><li>Kapittel 3. Sekretariatet<ul class="tocSubUl"><li>§ 3-1. Organiseringen sekretariatet</li><li>§ 3-2. Sekretariatets oppgaver</li></ul></li><li>Kapittel 4. Styret<ul class="tocSubUl"><li>§ 4-1. Styrets sammensetning og arbeidsform</li><li>§ 4-2. Styrets oppgaver</li></ul></li><li>Kapittel 5. Saksbehandling, vedtak og dokumentoffentlighet<ul class="tocSubUl"><li>§ 5-1. Innsendelse av klage – når klagen tidligst kan fremmes</li><li>§ 5-2. Klagefrist – når klagen senest må fremmes</li><li>§ 5-3. Partenes rett til å uttale seg om saken</li><li>§ 5-4. Saksbehandlingen ved sekretariatet</li><li>§ 5-5. Saksbehandlingen i nemnda</li><li>§ 5-6. Nemndas avgjørelse – innhold</li><li>§ 5-7. Nemndas avgjørelser – rettslig status og oppfølging</li><li>§ 5-8. Delegering av vedtaksmyndighet til sekretariatet</li><li>§ 5-9. Taushetsplikt</li></ul></li><li>Kapittel 6. Avvisning og gjenopptagelse<ul class="tocSubUl"><li>§ 6-1. Avvisning foretatt av sekretariatets leder</li><li>§ 6-2. Avvisning av nemnda</li><li>§ 6-3. Videreformidling av avvist klage</li><li>§ 6-4. Klage over avvisning</li><li>§ 6-5. Formkrav og innsyn ved avvising</li><li>§ 6-6. Gjenopptagelse</li></ul></li><li>Kapittel 7. Internettside – publiseringer av avgjørelser – informasjon om manglende etterlevelse<ul class="tocSubUl"><li>§ 7-1. Nemndas side på Internett</li><li>§ 7-2. Informasjon om etterlevelse og statistikk</li></ul></li><li>Kapittel 8. Finansiering og godtgjørelse<ul class="tocSubUl"><li>§ 8-1. Finansiering</li><li>§ 8-2. Godtgjørelse</li></ul></li><li>Kapittel 9. Årsberetning<ul class="tocSubUl"><li>§ 9-1. Årsberetning</li></ul></li><li>Kapittel 10. Ikrafttredelse<ul class="tocSubUl"><li>§ 10-1. Ikrafttredelsestidspunkt</li><li>§ 10-2. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2008-10-31-1168" id="dokument"><h1>Forskrift om klagenemnd for flypassasjerer</h1><section class="section" data-name="kap1" id="kapittel-1" data-lovdata-URL="LTI/forskrift/2008-10-31-1168/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2008-10-31-1168/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Klagenemnda for flypassasjerer (flyklagenemnda) skal sikre passasjeren rimelig, rettferdig og hurtig behandling av tvister mellom flypassasjerer og tilbydere av tjenester som faller innenfor nemndas kompetanse. Nemnda skal bidra til å spre generell kunnskap om passasjerenes rettigheter.</article></article><article class="legalArticle" data-lovdata-URL="LTI/forskrift/2008-10-31-1168/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Organiseringen av flyklagenemnda</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Flyklagenemnda består av følgende organer:<p class="leddfortsettelse">Styret (kapittel 4)</p><p class="leddfortsettelse">Nemnda (kapittel 2)</p><p class="leddfortsettelse">Sekretariatet (kapittel 3).</p></article><article class="numberedLegalP" data-numerator="2" id="kapittel-1-paragraf-2-nummer-2">(2) Samferdselsdepartementet utpeker sekretariatet for klagenemnda.</article></article><article class="legalArticle" data-lovdata-URL="LTI/forskrift/2008-10-31-1168/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Nemndas kompetanse</span></h3><article class="legalP" id="kapittel-1-paragraf-3-ledd-1">Nemnda har rett og plikt til å behandle tvister mellom passasjerer som klager i medhold av § 1-4 og foretak som nevnt i § 1-5. Nemnda kan likevel avvise saker etter reglene i kapittel 6.</article></article><article class="legalArticle" data-lovdata-URL="LTI/forskrift/2008-10-31-1168/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Klagerett</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Enhver passasjer som har rettigheter i medhold av lov 11. juni 1993 nr. 101 om luftfart (luftfartsloven), forskrifter gitt i medhold av luftfartsloven, avtale om yting av tjenester som faller innenfor luftfartslovgivningens virkeområde, samt andre regler og rettsprinsipper som har betydning for forholdet mellom passasjeren og tjenesteyteren har rett til å klage til flyklagenemnda over antatt brudd på sine rettigheter. Klageretten er ikke avhengig av om passasjeren selv betaler for reisen.</article><article class="numberedLegalP" data-numerator="2" id="kapittel-1-paragraf-4-nummer-2">(2) Når en tvist har tilknytning til mer enn ett land, avgjør de aktuelle rettighetsreglenes innhold, avtalebestemmelser, internasjonale avtaler og forståelser om verneting eller klagemyndighet, og norsk internasjonal privatrett om nemnda er kompetent. Nemnda kan bestemme at tvister skal behandles av nemnda selv om det ikke følger av prinsippene i første punktum dersom dette er nødvendig for å sikre at formålene i § 1-1 ivaretas på en forsvarlig måte.</article><article class="numberedLegalP" data-numerator="3" id="kapittel-1-paragraf-4-nummer-3">(3) Når en annen enn passasjeren betaler for reisen, avtaler passasjeren og den som betaler seg i mellom hvem som skal opptre som klager.</article></article><article class="legalArticle" data-lovdata-URL="LTI/forskrift/2008-10-31-1168/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Tjenesteytere som er underlagt klageordningen</span></h3><article class="legalP" id="kapittel-1-paragraf-5-ledd-1">Ethvert flyselskap som flyr i, til eller fra Norge og som har forpliktelser i medhold av lov, forskrift eller avtalebestemmelser som nevnt i § 1-4 er underlagt klagenemndas kompetanse. Det samme gjelder foretak som driver landingsplass i medhold av luftfartsloven, reisebyråer, pakkereisearrangører og øvrige foretak som har forpliktelser i medhold av lov, forskrift eller avtalebestemmelser som nevnt i § 1-4.</article></article><article class="legalArticle" data-lovdata-URL="LTI/forskrift/2008-10-31-1168/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Svalbard</span></h3><article class="legalP" id="kapittel-1-paragraf-6-ledd-1">Bestemmelsene i § 1-5 omfatter flygninger til, på og fra Svalbard, og landingsplasser på Svalbard dersom det følger av virkeområdebestemmelsene i de rettighetsbestemmelsene som brukes som grunnlag for klagen.</article></article><article class="legalArticle" data-lovdata-URL="LTI/forskrift/2008-10-31-1168/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Forholdet til forvaltningsloven og offentlighetsloven</span></h3><article class="legalP" id="kapittel-1-paragraf-7-ledd-1">Lov 10. februar 1967 om behandlingsmåten i forvaltningssaker (forvaltningsloven) og den til enhver tid gjeldende lov om rett til innsyn i dokumenter i offentlig virksomhet gjelder for klagenemnda med mindre noe annet følger av denne forskriften.</article></article><article class="legalArticle" data-lovdata-URL="LTI/forskrift/2008-10-31-1168/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Forholdet til voldgiftsavtaler</span></h3><article class="legalP" id="kapittel-1-paragraf-8-ledd-1">Avtaler om at rettstvister skal løses ved voldgift er ikke til hinder for klage til nemnda.</article></article><article class="legalArticle" data-lovdata-URL="LTI/forskrift/2008-10-31-1168/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Litispendens</span></h3><article class="legalP" id="kapittel-1-paragraf-9-ledd-1">Så lenge en tvist er til behandling i nemnda, kan ikke en part bringe den inn til behandling for de alminnelige domstolene, jf. luftfartsloven § 10-47.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2008-10-31-1168/KAPITTEL_2"><h2>Kapittel 2. Nemndas organisering</h2><article class="legalArticle" data-lovdata-URL="LTI/forskrift/2008-10-31-1168/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Nemndas sammensetning</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Nemnda skal ha fem medlemmer ved behandlingen av den enkelte sak. Av disse skal en være nøytral leder, to medlemmer skal representere passasjerinteressene, og to skal representere tjenesteyterinteressene. Minst en av de sistnevnte skal representere den tjenestegrenen den innklagede tilhører. Ved behandling av klager fra passasjerer med funksjonsnedsettelse skal ett av nemndas medlemmer være representant for en organisasjon av funksjonshemmede.</article><article class="numberedLegalP" data-numerator="2" id="kapittel-2-paragraf-1-nummer-2">(2) Lederen av nemnda skal ha juridisk embetseksamen og godkjennes av Samferdselsdepartementet etter forslag fra styret. De øvrige medlemmene skal godkjennes av styret etter forslag fra representative organer. Styret kan utpeke varamedlemmer etter reglene i foregående punktum dersom det er nødvendig.</article></article><article class="legalArticle" data-lovdata-URL="LTI/forskrift/2008-10-31-1168/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Delegering av oppgaver til sekretariatet</span></h3><article class="legalP" id="kapittel-2-paragraf-2-ledd-1">Nemnda kan bare delegere beslutningsmyndighet i den grad det er uttrykkelig tillatt etter øvrige bestemmelser i denne forskriften.</article></article><article class="legalArticle" data-lovdata-URL="LTI/forskrift/2008-10-31-1168/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Bistand fra sakkyndige</span></h3><article class="legalP" id="kapittel-2-paragraf-3-ledd-1">Nemnda kan utpeke sakkyndige for egen regning eller godkjenne sakkyndige valgt og betalt av partene.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2008-10-31-1168/KAPITTEL_3"><h2>Kapittel 3. Sekretariatet</h2><article class="legalArticle" data-lovdata-URL="LTI/forskrift/2008-10-31-1168/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Organiseringen sekretariatet</span></h3><article class="legalP" id="kapittel-3-paragraf-1-ledd-1">Nemnda skal ha et sekretariat som betjenes av egne ansatte eller ved kjøp av tjenester fra ekstern leverandør.</article></article><article class="legalArticle" data-lovdata-URL="LTI/forskrift/2008-10-31-1168/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Sekretariatets oppgaver</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Sekretariatet skal forberede innkomne saker for nemndsbehandling og tilse at det blir utarbeidet sakssammendrag og innstilling til vedtak. Sammendraget skal så langt som mulig gi et fyllestgjørende bilde av saksforholdet og partenes anførsler. Sekretariatet skal veilede partene i klageprosessen, herunder gi veiledning i forkant av en eventuell klage.</article><article class="numberedLegalP" data-numerator="2" id="kapittel-3-paragraf-2-nummer-2">(2) Sekretariatet har ansvar for innkalling til møte i nemnda.</article><article class="numberedLegalP" data-numerator="3" id="kapittel-3-paragraf-2-nummer-3">(3) Sekretariatet har ansvar for å opprette og drive nemndas side på internett (jf. § 7-1) og å spre generell kunnskap om passasjerenes rettigheter blant tjenesteyterne og passasjerene.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2008-10-31-1168/KAPITTEL_4"><h2>Kapittel 4. Styret</h2><article class="legalArticle" data-lovdata-URL="LTI/forskrift/2008-10-31-1168/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Styrets sammensetning og arbeidsform</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Nemnda skal ha et styre som består av fem medlemmer. En nøytral leder utpekes av Samferdselsdepartementet. To representanter for passasjerinteressene og to representanter for tjenesteyterne utpekes av foreninger eller andre organer som representerer henholdsvis passasjerene og de tjenesteyterne som til enhver tid er underlagt klageordningen etter § 1-5. Forut for utpekingen av tjenesteyternes representanter skal departementet påse at de berørte bransjene og foretakene involveres. Det kan utnevnes varamedlemmer etter reglene foran dersom det er behov for det.</article><article class="numberedLegalP" data-numerator="2" id="kapittel-4-paragraf-1-nummer-2">(2) Styremedlemmene velges for maksimalt fire år av gangen.</article><article class="numberedLegalP" data-numerator="3" id="kapittel-4-paragraf-1-nummer-3">(3) Leder skal sørge for at styret holder møte så ofte som oppgaven krever.</article><article class="numberedLegalP" data-numerator="4" id="kapittel-4-paragraf-1-nummer-4">(4) Styret er vedtaksført når minst fire representanter er til stede.</article><article class="numberedLegalP" data-numerator="5" id="kapittel-4-paragraf-1-nummer-5">(5) Hvert medlem har én stemme. Vedtak fattes med vanlig flertall. Ved stemmelikhet har styreleder dobbeltstemme.</article></article><article class="legalArticle" data-lovdata-URL="LTI/forskrift/2008-10-31-1168/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Styrets oppgaver</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Styret skal påse at klagenemnda og sekretariatet utfører sine oppgaver i henhold til denne forskriften. Herunder skal styret fastsette retningslinjer for nemndas og sekretariatets virksomhet, og påse at disses oppgaver etter retningslinjene blir utført på en tilfredsstillende måte.</article><article class="numberedLegalP" data-numerator="2" id="kapittel-4-paragraf-2-nummer-2">(2) Styret skal vurdere fortløpende om nemnda, sekretariatet og styret selv er i stand til å løse sine oppgaver etter forskriften på en tilfredsstillende måte. Styret skal underrette Samferdselsdepartementet skriftlig dersom det mener at det er behov endringer i forskriften eller andre forhold styret selv ikke har myndighet til å endre på.</article><article class="numberedLegalP" data-numerator="3" id="kapittel-4-paragraf-2-nummer-3">(3) Styret vedtar nemndas, sekretariatets og styrets budsjett, samt gebyret som er omtalt i § 8-1.</article><article class="numberedLegalP" data-numerator="4" id="kapittel-4-paragraf-2-nummer-4">(4) Styret fastsetter godtgjørelse til nemndas leder og eventuell godtgjørelse til nemndas øvrige medlemmer og styrets formann.</article><article class="numberedLegalP" data-numerator="5" id="kapittel-4-paragraf-2-nummer-5">(5) Nemndas regnskap skal revideres av revisor utpekt av styret.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2008-10-31-1168/KAPITTEL_5"><h2>Kapittel 5. Saksbehandling, vedtak og dokumentoffentlighet</h2><article class="legalArticle" data-lovdata-URL="LTI/forskrift/2008-10-31-1168/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Innsendelse av klage – når klagen tidligst kan fremmes</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Klage skal fremsettes skriftlig til klagenemndas sekretariat.</article><article class="numberedLegalP" data-numerator="2" id="kapittel-5-paragraf-1-nummer-2">(2) Klager må på forhånd ha reklamert skriftlig overfor tjenesteyteren uten at tvisten har løst seg i minnelighet. Kravet gjelder ikke dersom tjenesteyteren ikke har kjent kontaktadresse og heller ikke har lagt til rette for andre måter å klage på som klageren er i stand til å nyttiggjøre seg.</article><article class="numberedLegalP" data-numerator="3" id="kapittel-5-paragraf-1-nummer-3">(3) Dersom klageren ikke mottar endelig skriftlig svar fra tjenesteyteren innen tre uker fra klagen er mottatt, kan klageren bringe klagen inn for nemnda. Første punktum gjelder ikke dersom tjenesteyteren innen tre uker gir klageren et midlertidig skriftlig svar om at behandlingen av saken vil ta lengre tid, og i så fall hvor lang tid. Frist etter annet punktum kan ikke settes lenger enn 8 uker. Klageren kan uansett klage til nemnda dersom endelig svar ikke er mottatt innen 8 uker.</article></article><article class="legalArticle" data-lovdata-URL="LTI/forskrift/2008-10-31-1168/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Klagefrist – når klagen senest må fremmes</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Klager som skal behandles i nemnda må sendes inn senest fire uker etter at klageren har mottatt endelig svar på sin skriftlige reklamasjon til tjenesteyteren. Fristen løper bare dersom svaret gir uttrykk for å være endelig, og dessuten inneholder en skriftlig orientering om adgangen til og fristen for å bringe saken inn for klagenemnda. Mangler en slik skriftlig orientering, må klageren likevel ha sendt saken til nemnda innen seks måneder fra siste brev fra tjenesteyteren ble mottatt.</article><article class="numberedLegalP" data-numerator="2" id="kapittel-5-paragraf-2-nummer-2">(2) Selv om fristene etter første ledd er løpt ut, skal saken tas under behandling dersom det foreligger særlige grunner.</article></article><article class="legalArticle" data-lovdata-URL="LTI/forskrift/2008-10-31-1168/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Partenes rett til å uttale seg om saken</span></h3><article class="numberedLegalP" data-numerator="1" id="kapittel-5-paragraf-3-nummer-1">(1) Før saken behandles i nemnda skal partene hatt mulighet til å uttale seg om både faktiske og rettslige sider av saken.</article><article class="numberedLegalP" data-numerator="2" id="kapittel-5-paragraf-3-nummer-2">(2) Sekretariatet innhenter de nødvendige opplysningene i saken, og forelegger klagen for den innklagede tjenesteyteren. Sekretariatet kan sette en rimelig tidsfrist for tjenesteyterens rett til å uttale seg om foreleggelsen (tilsvar).</article><article class="numberedLegalP" data-numerator="3" id="kapittel-5-paragraf-3-nummer-3">(3) Dersom partene ikke benytter seg av sin rett til å utale seg, kan nemnda likevel treffe vedtak på grunnlag av de opplysningene som er fremkommet tidligere i saken.</article></article><article class="legalArticle" data-lovdata-URL="LTI/forskrift/2008-10-31-1168/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Saksbehandlingen ved sekretariatet</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Sekretariatet skal innta en nøytral og uhildet stilling.</article><article class="numberedLegalP" data-numerator="2" id="kapittel-5-paragraf-4-nummer-2">(2) Sekretariatet kan sette frem forslag til minnelig ordning i saken, eller legge frem sin vurdering av den på bakgrunn av vedtak som tidligere er truffet i tilsvarende saker.</article><article class="numberedLegalP" data-numerator="3" id="kapittel-5-paragraf-4-nummer-3">(3) Dersom partene ikke kan akseptere sekretariatets eventuelle forslag, skal sekretariatet forberede saken for behandling i nemnda.</article></article><article class="legalArticle" data-lovdata-URL="LTI/forskrift/2008-10-31-1168/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Saksbehandlingen i nemnda</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) Nemndas behandling skjer for lukkede dører. Saksbehandlingen er skriftlig, og partene har ikke møterett på nemndsmøtene.</article><article class="numberedLegalP" data-numerator="2" id="kapittel-5-paragraf-5-nummer-2">(2) Nemnda behandler saken på grunnlag av de utsendte saksdokumentene, sakssammendraget og forslaget til vedtak, supplert med originaldokumentene i saken. Dersom den innklagede tjenesteyteren ikke har avgitt tilsvar i saken, kan saken avgjøres på grunnlag av klagerens fremstilling.</article><article class="numberedLegalP" data-numerator="3" id="kapittel-5-paragraf-5-nummer-3">(3) Nemnda kan beslutte å utsette behandlingen av klagen for å innhente ytterligere informasjon i saken.</article><article class="numberedLegalP" data-numerator="4" id="kapittel-5-paragraf-5-nummer-4">(4) En representant for sekretariatet skal være til stede på nemndas møter. Representanten for sekretariatet sørger for at det nedtegnes hvem som er til stede, hvilke saker som er til behandling, nemndas vedtak og eventuelle dissenser.</article><article class="numberedLegalP" data-numerator="5" id="kapittel-5-paragraf-5-nummer-5">(5) Nemnda må være fulltallig for at vedtak skal kunne fattes. Unntak kan gjøres dersom ett av medlemmene i nemnda får uventet forfall og de resterende medlemmene finner det forsvarlig å behandle saken.</article><article class="numberedLegalP" data-numerator="6" id="kapittel-5-paragraf-5-nummer-6">(6) Nemnda avgjør saken med alminnelig flertall. Lederen har likevel dobbeltstemme dersom regelen i femte ledd annet punktum ellers fører til stemmelikhet.</article></article><article class="legalArticle" data-lovdata-URL="LTI/forskrift/2008-10-31-1168/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Nemndas avgjørelse – innhold</span></h3><article class="numberedLegalP" data-numerator="1" id="kapittel-5-paragraf-6-nummer-1">(1) Nemnda skal avgjøre klagen blant annet på grunnlag av de til enhver tid gjeldende lover, forskrifter, avtalevilkår og relevante internasjonale avtaler.</article><article class="numberedLegalP" data-numerator="2" id="kapittel-5-paragraf-6-nummer-2">(2) Nemndas avgjørelse skal være skriftlig og begrunnet. Det skal opplyses om avgjørelsen er enstemmig, og hvilke medlemmer som eventuelt er uenige. Mindretallets standpunkt skal begrunnes.</article><article class="numberedLegalP" data-numerator="3" id="kapittel-5-paragraf-6-nummer-3">(3) Nemnda kan i enkeltsaker, eller på generelt grunnlag, avgi generelle uttalelser som er foranlediget av tilbakevendende problemstillinger i konkrete saker.</article><article class="numberedLegalP" data-numerator="4" id="kapittel-5-paragraf-6-nummer-4">(4) Nemnda kan i spesielle tilfeller be den innklagede tjenesteyteren om å dekke nødvendige saksomkostninger for klageren.</article><article class="numberedLegalP" data-numerator="5" id="kapittel-5-paragraf-6-nummer-5">(5) Nemndas avgjørelser skal sendes til partene innen to uker etter nemndsmøtet hvor saken ble behandlet.</article></article><article class="legalArticle" data-lovdata-URL="LTI/forskrift/2008-10-31-1168/§5-7" data-name="§5-7" id="kapittel-5-paragraf-7"><h3 class="legalArticleHeader"><span class="legalArticleValue">§ 5-7</span>. <span class="legalArticleTitle">Nemndas avgjørelser – rettslig status og oppfølging</span></h3><article class="numberedLegalP" data-numerator="1" id="kapittel-5-paragraf-7-nummer-1">(1) Nemndas avgjørelser er rådgivende.</article><article class="numberedLegalP" data-numerator="2" id="kapittel-5-paragraf-7-nummer-2">(2) Tjenesteyter som kommer til at vedkommende ikke kan etterleve en avgjørelse, skal sende skriftlig redegjørelse som nevnt i luftfartsloven § 10-44 (2) nr. 5 til nemndas sekretariat. Begrunnelsen skal redegjøre for om standpunktet skyldes uenighet om faktiske eller rettslige forhold, og om hva uenigheten i så fall består i. Nemnda kan be om en utfyllende begrunnelse.</article></article><article class="legalArticle" data-lovdata-URL="LTI/forskrift/2008-10-31-1168/§5-8" data-name="§5-8" id="kapittel-5-paragraf-8"><h3 class="legalArticleHeader"><span class="legalArticleValue">§ 5-8</span>. <span class="legalArticleTitle">Delegering av vedtaksmyndighet til sekretariatet</span></h3><article class="numberedLegalP" data-numerator="1" id="kapittel-5-paragraf-8-nummer-1">(1) Sekretariatets leder kan treffe vedtak i klagesaker hvor det foreligger en fast nemndspraksis eller er truffet vedtak av prinsipiell betydning i tilsvarende saker. I tvilstilfelle skal sekretariatet konferere med nemndas leder.</article><article class="numberedLegalP" data-numerator="2" id="kapittel-5-paragraf-8-nummer-2">(2) Har sekretariatets leder avgjort klagen, kan klageren likevel kreve klagen lagt frem for nemnda. Slik anmodning må være skriftlig og innlevert til sekretariatet senest tre uker etter at underretning om vedtak er mottatt. Dersom nemndas leder er enig i sekretariatslederens vurdering, og ikke av andre grunner mener at nemnda bør behandle saken, kan lederen beslutte med endelig virkning at saken ikke skal behandles i nemnda.</article></article><article class="legalArticle" data-lovdata-URL="LTI/forskrift/2008-10-31-1168/§5-9" data-name="§5-9" id="kapittel-5-paragraf-9"><h3 class="legalArticleHeader"><span class="legalArticleValue">§ 5-9</span>. <span class="legalArticleTitle">Taushetsplikt</span></h3><article class="legalP" id="kapittel-5-paragraf-9-ledd-1">Enhver som utfører tjeneste eller arbeid for klagenemnda skal bevare taushet om navnet og identiteten til dem som klager.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2008-10-31-1168/KAPITTEL_6"><h2>Kapittel 6. Avvisning og gjenopptagelse</h2><article class="legalArticle" data-lovdata-URL="LTI/forskrift/2008-10-31-1168/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Avvisning foretatt av sekretariatets leder</span></h3><article class="legalP" id="kapittel-6-paragraf-1-ledd-1">Sekretariatets leder kan avvise en klage dersom<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">saken åpenbart faller utenfor nemndas kompetanse etter § 1-3,</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">hele eller deler av klagen hører mest naturlig inn under et annet klageorgan,</article></article></li><li data-li-identifier="c)" data-name="c)"><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">klagen åpenbart ikke kan tas til følge,</article></article></li><li data-li-identifier="d)" data-name="d)"><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">saken er til behandling ved de alminnelige domstolene eller er endelig avgjort ved dom, rettsforlik eller bindende voldgiftsavgjørelse, eller</article></article></li><li data-li-identifier="e)" data-name="e)"><article class="listArticle" id="kapittel-6-paragraf-1-ledd-1-punkt-5"><article class="legalP" id="kapittel-6-paragraf-1-ledd-1-punkt-5-ledd-1">saken har tidligere vært behandlet av nemnda, jf. dog § 6-5.</article></article></li></ul></article></article><article class="legalArticle" data-lovdata-URL="LTI/forskrift/2008-10-31-1168/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Avvisning av nemnda</span></h3><article class="legalP" id="kapittel-6-paragraf-2-ledd-1">Nemnda kan avvise en klage dersom<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">saken faller utenfor nemndas kompetanse etter § 1-3,</article></article></li><li data-li-identifier="b)" data-name="b)"><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">hele eller deler av klagen hører mest naturlig inn under et annet klageorgan,</article></article></li><li data-li-identifier="c)" data-name="c)"><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">saken er av en slik art at vedtak ikke kan fattes på forsvarlig vis uten at partene avgir muntlig forklaring,</article></article></li><li data-li-identifier="d)" data-name="d)"><article class="listArticle" id="kapittel-6-paragraf-2-ledd-1-punkt-4"><article class="legalP" id="kapittel-6-paragraf-2-ledd-1-punkt-4-ledd-1">saken for øvrig reiser bevisspørsmål som vanskelig kan klarlegges under saksbehandlingen eller av andre grunner ikke egner seg for behandling i nemnda, eller</article></article></li><li data-li-identifier="e)" data-name="e)"><article class="listArticle" id="kapittel-6-paragraf-2-ledd-1-punkt-5"><article class="legalP" id="kapittel-6-paragraf-2-ledd-1-punkt-5-ledd-1">saken har tidligere vært behandlet av nemnda, eller er til behandling eller er avgjort av utenlandsk klageorgan, jf. dog § 6-5.</article></article></li></ul></article></article><article class="legalArticle" data-lovdata-URL="LTI/forskrift/2008-10-31-1168/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Videreformidling av avvist klage</span></h3><article class="legalP" id="kapittel-6-paragraf-3-ledd-1">Dersom en klage avvises etter reglene i § 6-1 b) eller § 6-2 b) skal nemnda videreformidle klagen til det kompetente klageorganet dersom dette ikke allerede har mottatt klagen. Oversendelsen skal ledsages av en engelsk oversettelse eller et engelsk sammendrag dersom dette følger av internasjonale regler eller overenskomster.</article></article><article class="legalArticle" data-lovdata-URL="LTI/forskrift/2008-10-31-1168/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Klage over avvisning</span></h3><article class="numberedLegalP" data-numerator="1" id="kapittel-6-paragraf-4-nummer-1">(1) Har sekretariatets leder avvist klagen, kan klageren likevel kreve at saken legges frem for nemnda. En slik anmodning må være skriftlig og leveres innen tre uker etter at avvisningen er meddelt klageren.</article><article class="numberedLegalP" data-numerator="2" id="kapittel-6-paragraf-4-nummer-2">(2) Dersom nemndas leder er enig i sekretariatslederens vurdering og heller ikke av andre grunner finner at nemnda bør behandle saken, kan nemndas leder beslutte med endelig virkning at saken skal avvises fra nemnda.</article></article><article class="legalArticle" data-lovdata-URL="LTI/forskrift/2008-10-31-1168/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Formkrav og innsyn ved avvising</span></h3><article class="numberedLegalP" data-numerator="1" id="kapittel-6-paragraf-5-nummer-1">(1) Avvisningen skal være skriftlig og inneholde en begrunnelse som gjengir de rettslige betingelsene for avvisning. Avvisning besluttet av sekretariatets leder skal i tillegg inneholde informasjon om adgangen til å påklage avgjørelsen til nemnda.</article><article class="numberedLegalP" data-numerator="2" id="kapittel-6-paragraf-5-nummer-2">(2) Partene skal gis innsyn i saken selv om den avvises.</article></article><article class="legalArticle" data-lovdata-URL="LTI/forskrift/2008-10-31-1168/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Gjenopptagelse</span></h3><article class="numberedLegalP" data-numerator="1" id="kapittel-6-paragraf-6-nummer-1">(1) En avsluttet sak kan gjenopptas dersom en av partene fremlegges nye opplysninger som nemndas leder antar ville hatt betydning for utfallet av den tidligere behandlingen dersom de hadde vært kjent. Dette gjelder ikke dersom den part som krever gjenopptagelse kan bebreides for ikke å ha lagt frem opplysningene ved den opprinnelige behandlingen.</article><article class="numberedLegalP" data-numerator="2" id="kapittel-6-paragraf-6-nummer-2">(2) Avgjørelsen tas av nemndas leder. Lederen kan i tvilstilfeller velge å legge spørsmålet frem for nemnda.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2008-10-31-1168/KAPITTEL_7"><h2>Kapittel 7. Internettside – publiseringer av avgjørelser – informasjon om manglende etterlevelse</h2><article class="legalArticle" data-lovdata-URL="LTI/forskrift/2008-10-31-1168/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Nemndas side på Internett</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Klagenemnda skal ha en egen side på Internett.</article><article class="numberedLegalP" data-numerator="2" id="kapittel-7-paragraf-1-nummer-2">(2) Alle avgjørelser nemnda fatter skal i sin helhet publiseres på klagenemndas internettside. Unntak gjelder for de delene av avgjørelsen som er taushetsbelagt i lov. Navn på personer som nevnt i § 5-9 skal likevel ikke publiseres med mindre vedkommende selv samtykker.</article><article class="numberedLegalP" data-numerator="3" id="kapittel-7-paragraf-1-nummer-3">(3) Internettsiden skal inneholde en lenke til denne forskriften, adresser, telefonnummer og annen kontaktinformasjon, retningslinjene som er nevnt i § 4-2 (1) og årsberetningen som er omtalt i § 9-1.</article></article><article class="legalArticle" data-lovdata-URL="LTI/forskrift/2008-10-31-1168/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Informasjon om etterlevelse og statistikk</span></h3><article class="numberedLegalP" data-numerator="1" id="kapittel-7-paragraf-2-nummer-1">(1) Nemndas sekretariat skal sørge for at opplysninger som nevnt i § 5-7 (2) gjengis på egnet måte på internettsiden.</article><article class="numberedLegalP" data-numerator="2" id="kapittel-7-paragraf-2-nummer-2">(2) Nemnda kan utarbeide lister og statistisk pregede oversikter over hvilke tjenesteytere som ikke har etterlevd nemndas avgjørelser og publisere disse på internettsiden.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2008-10-31-1168/KAPITTEL_8"><h2>Kapittel 8. Finansiering og godtgjørelse</h2><article class="legalArticle" data-lovdata-URL="LTI/forskrift/2008-10-31-1168/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Finansiering</span></h3><article class="numberedLegalP" data-numerator="1" id="kapittel-8-paragraf-1-nummer-1">(1) Kostnadene til etablering og drift av klagenemnda dekkes gjennom et gebyr som kreves inn fra flyselskapene etter regelen i annet ledd og fra de foretakene som driver landingsplass etter reglene i tredje ledd. Kostnadene omfatter også offentlige avgifter som påløper på driften av nemnden. Gebyret beregnes og fastsettes normalt per kalenderår.</article><article class="numberedLegalP" data-numerator="2" id="kapittel-8-paragraf-1-nummer-2">(2) Gebyr beregnes og innkreves bare for flygninger som gir passasjerene rettigheter overfor flyselskapet (tjenesteyteren) i henhold rettsgrunnlag som nevnt i § 1-4 første ledd. Gebyret som skal betales av flyselskapene for den enkelte flygningen beregnes slik:<ul class="defaultList"><li data-li-identifier="a)" data-name="a)"><article class="listArticle" id="kapittel-8-paragraf-1-nummer-2-punkt-1"><article class="legalP" id="kapittel-8-paragraf-1-nummer-2-punkt-1-ledd-1">nemndas samlede årlige etablerings- og driftskostnader, og kostnadene ved å inndrive gebyret, summeres.</article></article></li><li data-li-identifier="b)" data-name="b)"><article class="listArticle" id="kapittel-8-paragraf-1-nummer-2-punkt-2"><article class="legalP" id="kapittel-8-paragraf-1-nummer-2-punkt-2-ledd-1">summen fra a) multipliseres med en faktor som gjenspeiler hvor stor andel av samlet antall klager som er rettet mot flyselskapene.</article></article></li><li data-li-identifier="c)" data-name="c)"><article class="listArticle" id="kapittel-8-paragraf-1-nummer-2-punkt-3"><article class="legalP" id="kapittel-8-paragraf-1-nummer-2-punkt-3-ledd-1">summen fra b) divideres med forventet antall gebyrpliktige passasjeravganger fra norske lufthavner i vedkommende kalenderår, og</article></article></li><li data-li-identifier="d)" data-name="d)"><article class="listArticle" id="kapittel-8-paragraf-1-nummer-2-punkt-4"><article class="legalP" id="kapittel-8-paragraf-1-nummer-2-punkt-4-ledd-1">summen fra c) multipliseres med antall passasjerer på den aktuelle flygningen.</article></article></li></ul><p class="leddfortsettelse">Flygninger på eller fra Svalbard utløser ikke betalingsplikt for flyselskapene, og inngår heller ikke i beregningen etter bokstav c) ovenfor.</p></article><article class="numberedLegalP" data-numerator="3" id="kapittel-8-paragraf-1-nummer-3">(3) Gebyret som skal betales av foretak som driver landingsplass fastsettes skjønnsmessig av nemndas styre (jf. § 4-2 (3)) slik at de samlede årlige innbetalingene dekker differansen mellom summene beregnet etter reglene i annet ledd bokstav a) og b). I tillegg skal gebyret dekke kostnadene ved å foreta innkreving etter fjerde ledd. Foretak som driver landingsplass på Svalbard betaler ikke gebyr etter første punktum.</article><article class="numberedLegalP" data-numerator="4" id="kapittel-8-paragraf-1-nummer-4">(4) De foretakene som driver landingsplass krever inn gebyret fra passasjerene for de flygningene som foretas fra vedkommende foretaks lufthavner, og betaler dette videre til nemndas sekretariat. Nemnden dekker de kostnadene foretakene pådras etter første punktum. Foretakene kan velge å kreve inn gebyret sammen med avgifter hjemlet i luftfartsloven § 7-26, men i så fall skal det fremgå hvor stor del av beløpet som utgjør gebyr etter bestemmelsen her. Foretakene skal sørge for at gebyret holdes regnskapsmessig atskilt fra øvrige inntekter.</article><article class="numberedLegalP" data-numerator="5" id="kapittel-8-paragraf-1-nummer-5">(5) Samferdselsdepartementet skal godkjenne gebyret fastsatt av styret etter reglene foran før det kan innkreves. Styrets forslag for kommende kalenderår må oversendes departementet innen 1. november hvert år.</article></article><article class="legalArticle" data-lovdata-URL="LTI/forskrift/2008-10-31-1168/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Godtgjørelse</span></h3><article class="legalP" id="kapittel-8-paragraf-2-ledd-1">Styret fastsetter godtgjørelsen til nemndas leder. Styre kan bestemme at også de øvrige nemndsmedlemmene og styrets leder skal ha godtgjørelse for sitt arbeid.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2008-10-31-1168/KAPITTEL_9"><h2>Kapittel 9. Årsberetning</h2><article class="legalArticle" data-lovdata-URL="LTI/forskrift/2008-10-31-1168/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Årsberetning</span></h3><article class="legalP" id="kapittel-9-paragraf-1-ledd-1">Nemnda skal innen 1. mars hvert år avgi en årsberetning om virksomheten det foregående kalenderåret. Beretningen skal ikke inneholde taushetsbelagte opplysninger som umuliggjør at den i sin helhet publiseres i overensstemmelse med § 7-1 (3) eller gjøres offentlig på annen måte. Årsberetningen skal inneholde statistikk over antall saker som har vært til behandling, herunder de som er avvist av sekretariatet.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2008-10-31-1168/KAPITTEL_10"><h2>Kapittel 10. Ikrafttredelse</h2><article class="legalArticle" data-lovdata-URL="LTI/forskrift/2008-10-31-1168/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Ikrafttredelsestidspunkt</span></h3><article class="legalP" id="kapittel-10-paragraf-1-ledd-1">Forskriften trer i kraft straks.</article></article><article class="legalArticle" data-lovdata-URL="LTI/forskrift/2008-10-31-1168/§10-2" data-name="§10-2" id="kapittel-10-paragraf-2"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Overgangsregler</span></h3><article class="numberedLegalP" data-numerator="1" id="kapittel-10-paragraf-2-nummer-1">(1) Nemnda starter sin virksomhet fra det tidspunkt Samferdselsdepartementet bestemmer.</article><article class="numberedLegalP" data-numerator="2" id="kapittel-10-paragraf-2-nummer-2">(2) Nemnda plikter å behandle alle klager som ikke er mottatt av Luftfartstilsynet eller av eldre avtalebasert klageordning på det tidspunktet som fastsettes etter første ledd, uavhengig av når flygningen ble avviklet eller skulle ha vært avviklet. Luftfartstilsynet plikter å behandle klager det har mottatt på et tidligere tidspunkt.</article><article class="numberedLegalP" data-numerator="3" id="kapittel-10-paragraf-2-nummer-3">(3) Samferdselsdepartementet bestemmer fra hvilket tidspunkt gebyr som nevnt i § 8-1 skal kreves inn. Dette tidspunkt kan være tidligere enn det som bestemmes i medhold av første ledd.</article><article class="numberedLegalP" data-numerator="4" id="kapittel-10-paragraf-2-nummer-4">(4) Fra det tidspunkt nemnda starter sin virksomhet som nevnt i første ledd gjøres følgende endring i forskrift 17. februar 2005 nr. 141 om gjennomføring av europaparlaments- og rådsforordning (EF) nr. 261/2004 av 11. februar 2004 om fastsettelse av felles regler for erstatning og assistanse til passasjerer ved nektet ombordstigning og ved innstilt eller vesentlig forsinket flyging samt om oppheving av forordning (EØF) nr. 295/91:<ul class="defaultList"><li><article class="listArticle" id="kapittel-10-paragraf-2-nummer-4-punkt-1"><article class="legalP" id="kapittel-10-paragraf-2-nummer-4-punkt-1-ledd-1">§ 3 oppheves.</article></article></li></ul></article><article class="numberedLegalP" data-numerator="5" id="kapittel-10-paragraf-2-nummer-5">(5) Fra det tidspunktet nemnda starter sin virksomhet som nevnt i første ledd gjøres følgende endringer i forskrift 28. januar 2008 nr. 69 om funksjonshemmedes og bevegelseshemmedes rettigheter i forbindelse med lufttransport:<ul class="defaultList"><li><article class="listArticle" id="kapittel-10-paragraf-2-nummer-5-punkt-1"><article class="legalP" id="kapittel-10-paragraf-2-nummer-5-punkt-1-ledd-1">§ 13 oppheves.</article></article></li></ul></article></article></section></main></body></html>