<!DOCTYPE html><html lang="no"><head><title>Forskrift om endring i forskrift om opptak til masterstudier ved Høgskolen i Oslo</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-12-04-1390</dd><dt class="dokid">DokumentID</dt><dd class="dokid">LTI/forskrift/2008-12-04-1390</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 13 s 1908</dd><dt class="dateInForce">I kraft fra</dt><dd class="dateInForce">2009-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-01-1795</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392</li></ul></dd><dt class="dateOfPublication">Kunngjort</dt><dd class="dateOfPublication">2008-12-18 14:50</dd><dt class="journalNumber">Journalnummer</dt><dd class="journalNumber">2008-1149</dd><dt class="titleShort">Korttittel</dt><dd class="titleShort">Endr. i forskrift om opptak til master ved HiO</dd><dt class="title">Tittel</dt><dd class="title">Forskrift om endring i forskrift om opptak til masterstudier ved Høgskolen i Oslo</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Oslo 4. desember 2008 med hjemmel i lov 1. april 2005 nr. 15 om universiteter og høyskoler § 3-6 og § 3-7 og forskrift 1. desember 2005 nr. 1392 om krav til mastergrad.</dd><dt class="refid">RefID</dt><dd class="refid">forskrift/2008-12-04-1390</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak til masterstudier ved Høgskolen i Oslo<ul class="tocSubUl"><li>I<ul class="tocSubUl"><li>§ 7. Rangering av søkere til erfaringsbasert masterstudium (etter § 5 i departementets forskrift om krav til mastergrad)</li><li>§ 9. Frist for innlevering av søknad og ettersending av dokumentasjon</li><li>§ 12. Søknadsfrister</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-12-04-1390" id="dokument"><h1>Forskrift om endring i forskrift om opptak til masterstudier ved Høgskolen i Oslo</h1><section class="section" data-name="kapI" id="kapittel-1" data-lovdata-URL="LTI/forskrift/2008-12-04-1390/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. desember 2005 nr. 1795 om opptak til masterstudier ved Høgskolen i Oslo gjøres følgende endringer:</article> <article class="defaultP" margin-top="true">§ 2 skal lyde:</article><article class="legalP" id="kapittel-1-ledd-2">Opptaksgrunnlag framgår av forskrift 1. desember 2005 nr. 1392 om krav til mastergrad, fastsatt av Utdannings- og forskningsdepartementet.</article> <article class="defaultP" margin-top="true">§ 3 tredje ledd siste strekpunkt skal lyde:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">relevant 2 års yrkespraksis eller lengre etter oppnådd bachelorgrad eller tilsvarende.</article></article></li></ul></article> <article class="defaultP" margin-top="true">§ 4 første ledd og nye annet og tredje ledd skal lyde:</article><article class="legalP" id="kapittel-1-ledd-3">Gjennomsnittskarakteren for de eksamener som inngår i det faglige grunnlaget på 180 studiepoeng, jf. § 6 a), må være C eller bedre. Ved karaktersnittberegningen benyttes karakterene fra de enkelte emnene i det faglige grunnlaget, med vekting ut fra emnenes omfang. Der faglig grunnlag er vurdert med andre vurderingsuttrykk, er minstekrav for opptak gjennomsnittskarakteren 2,7 eller bedre ved en gradert skala, eller resultatet bestått ved ugradert vurderingsuttrykk. Ved blandet karakteruttrykk for opptaksgrunnlaget, må snittet tilsvare tallverdien for C, slik det fremgår av poengtabellen i § 6 i denne forskrift. Karakteren for praksis skal ikke tas med i beregningsgrunnlaget.</article><article class="legalP" id="kapittel-1-ledd-4">Søkere med utenlandsk utdanning må dokumentere at de oppfyller krav til norsk- og engelskkunnskaper iht. krav i forskrift om opptak til grunnutdanninger ved universiteter og høyskoler. Krav om norskkunnskaper gjelder ikke dersom både obligatoriske deler av studiet og den aktuelle spesialiseringen i sin helhet undervises på engelsk.</article><article class="legalP" id="kapittel-1-ledd-5">For en prøveperiode på tre år kan avdelingene/SPS i helt spesielle tilfeller dispensere fra det faglige minstekravet.</article> <article class="defaultP" margin-top="true">§ 5 skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><span class="miscHeadline"><i>Søkere uten tilleggspoeng</i></span><article class="legalP" id="kapittel-1-ledd-5-punkt-1-ledd-1">For masterstudier etter § 3 i departementets forskrift om krav til mastergrad, er minimum 25&#xa0;% av studieplassene forbeholdt søkere uten tilleggspoeng. Prosentvis andel fastsettes i den enkelte studieplan. Så lenge det finnes kvalifiserte søkere innenfor gruppen, skal det tas opp det prosentvise antall som er fastsatt. Det er ikke anledning til i det enkelte opptak, å ta opp færre enn den prosentsats som er bestemt. Søkere uten tilleggspoeng som ikke når opp, konkurrerer videre blant søkere med tilleggspoeng.</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><span class="miscHeadline"><i>Søkere med tilleggspoeng</i></span><article class="legalP" id="kapittel-1-ledd-5-punkt-2-ledd-1">For denne søkergruppen gis det tilleggspoeng i tillegg til karakterpoeng. Søker må kunne poengberegnes for å konkurrere i denne gruppen.</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-3"><span class="miscHeadline"><i>Søkere som ikke kan poengberegnes</i></span><article class="legalP" id="kapittel-1-ledd-5-punkt-3-ledd-1">For alle masterstudier gjelder at inntil 20&#xa0;% av studieplassene kan tildeles søkere som ikke kan poengberegnes. Bestemmelsen gjelder søkere som har et opptaksgrunnlag som gjør at de ikke kan rangeres etter ordinære rangeringsregler, for eksempel søknad på grunnlag av utenlandsk utdanning. Kvalifiserte søkere som ikke kan poengberegnes, må rangeres i forhold til poengberegnede søkere ved hjelp av en skjønnsmessig vurdering. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter rangering på grunnlag av poengberegning.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Merk at inntil 20&#xa0;% er øvre grense. Hvor mange som tas opp ut fra en skjønnsmessig vurdering, vil avhenge av hvor mange kvalifiserte søkere som blir vurdert å være på samme nivå som de søkere som får tilbud om opptak på grunnlag av ordinær poengberegning.</article></footer> <article class="defaultP" margin-top="true">§ 6 bokstavene a til c skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">Søkere med bachelorgrad eller annen utdanning av 180 studiepoengs omfang som er godkjent som opptaksgrunnlag, rangeres på grunnlag av vektet gjennomsnitt (med én desimal) av alle eksamener som inngår i det faglige grunnlaget. Vanlige avrundingsregler benyttes. Karakteren for praksis skal ikke tas med i beregningsgrunnlaget.</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Rangeringsgrunnlaget (faglig grunnlag) skal framgå av studieplanen som integrert utdanning av 180 studiepoengs omfang, minimum 120 studiepoengs omfang, eller fag, emne eller emnegruppe av minimum 80 studiepoengs omfang, jf. departementets forskrift om krav til mastergrad § 3.</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">For søkere med annen utdanning som omfatter mer enn 180 studiepoeng, foretas rangeringen på grunnlag av vektet gjennomsnitt av et utvalg eksamener som til sammen utgjør det faglige grunnlaget, jf. § 3 i departementets forskrift.</article></article></li></ul></article> <article class="defaultP" margin-top="true">§ 6 bokstavene f og g skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">For søkere med bokstavkarakter gis følgende poeng: <table><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">10 poeng</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">8 poeng</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">6 poeng</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">4 poeng</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">2 poeng</td></tr></tbody></table></article><article class="legalP" id="kapittel-1-ledd-5-punkt-7-ledd-2">For søkere med tallkarakter gis følgende poeng: <table><tbody><tr><td data-text-align="left" data-vertical-align="top">1,0-2,1</td><td data-text-align="left" data-vertical-align="top">10 poeng</td></tr><tr><td data-text-align="left" data-vertical-align="top">2,2-2,5</td><td data-text-align="left" data-vertical-align="top">8 poeng</td></tr><tr><td data-text-align="left" data-vertical-align="top">2,6-2,7</td><td data-text-align="left" data-vertical-align="top">6 poeng</td></tr><tr><td data-text-align="left" data-vertical-align="top">2,8-3,0</td><td data-text-align="left" data-vertical-align="top">4 poeng</td></tr><tr><td data-text-align="left" data-vertical-align="top">3,1-4,0</td><td data-text-align="left" data-vertical-align="top">2 poeng</td></tr></tbody></table></article><article class="legalP" id="kapittel-1-ledd-5-punkt-7-ledd-3">For søkere med opptaksgrunnlag i teknologiske fag, realfag og tilsvarende, gis følgende poeng: <table><tbody><tr><td data-text-align="left" data-vertical-align="top">1,0-1,5</td><td data-text-align="left" data-vertical-align="top">10 poeng</td></tr><tr><td data-text-align="left" data-vertical-align="top">1,6-2,1</td><td data-text-align="left" data-vertical-align="top">8 poeng</td></tr><tr><td data-text-align="left" data-vertical-align="top">2,2-2,7</td><td data-text-align="left" data-vertical-align="top">6 poeng</td></tr><tr><td data-text-align="left" data-vertical-align="top">2,8-3,4</td><td data-text-align="left" data-vertical-align="top">4 poeng</td></tr><tr><td data-text-align="left" data-vertical-align="top">3,5-4,0</td><td data-text-align="left" data-vertical-align="top">2 poeng</td></tr></tbody></table></article><article class="legalP" id="kapittel-1-ledd-5-punkt-7-ledd-4">For studier med mange søkere med andre karakteruttrykk enn det som framkommer over, kan det i studieplan fastsettes egne tabeller for tilordning av poeng for denne gruppen.</article><article class="legalP" id="kapittel-1-ledd-5-punkt-7-ledd-5">For søkere med vurderingsuttrykket bestått gis 6 poeng.</article></article></li><li data-li-identifier="g)" data-name="g)"><article class="listArticle" id="kapittel-1-ledd-5-punkt-8"><article class="legalP" id="kapittel-1-ledd-5-punkt-8-ledd-1">Tilleggspoeng gis på følgende grunnlag:</article><article class="legalP" id="kapittel-1-ledd-5-punkt-8-ledd-2">Relevant praksis i minimum 50&#xa0;% stilling i ett år eller hel stilling i et halvt år ut over opptaksgrunnlaget. Praksis må være opparbeidet etter endt grunnutdanning: 0,5 poeng pr. halvår i inntil 2 år.</article><article class="legalP" id="kapittel-1-ledd-5-punkt-8-ledd-3">Relevant utdanning ut over opptaksgrunnlaget: 0,5 poeng pr. 30 studiepoeng, maksimalt 2 poeng.</article><article class="legalP" id="kapittel-1-ledd-5-punkt-8-ledd-4">Det skal framgå av studieplanen hva som er relevant utdanning/praksis.</article></article></li></ul></article> <article class="defaultP" margin-top="true">§ 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Rangering av søkere til erfaringsbasert masterstudium (etter § 5 i departementets forskrift om krav til mastergrad)</span></span><article class="legalP" id="kapittel-1-foreslåttparagraf-1-ledd-1">Søkere rangeres på grunnlag av vektet gjennomsnitt av de eksamener som inngår i opptaksgrunnlaget/det faglige grunnlaget. § 6 a og d-g gjelder tilsvarende.</article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Frist for innlevering av søknad og ettersending av dokumentasjon</span></span><article class="legalP" id="kapittel-1-foreslåttparagraf-2-ledd-1">All utdanning, praksis og andre forhold som skal gi grunnlag for opptak, må være dokumentert med offentlig attesterte kopier ved søknadsfristens utløp.</article><article class="legalP" id="kapittel-1-foreslåttparagraf-2-ledd-2">Søkere som avslutter utdanning som gir grunnlag for opptak etter søknadsfristens utløp, må sende inn foreløpig dokumentasjon innen angitt frist. Avdelingen fastsetter frist for innsending av endelig dokumentasjon.</article><article class="legalP" id="kapittel-1-foreslåttparagraf-2-ledd-3">Resultater som har betydning for søknadsbehandlingen, men som foreligger først etter søknadsfristen, kan ettersendes. Det skal ved søknadsbehandlingen så langt det er praktisk mulig tas hensyn til dokumentasjon av eksamen som avlegges eller praksis som fullføres etter søknadsfristen, men før studiestart for masterstudiet.</article></article> <article class="defaultP" margin-top="true">§ 11 skal lyde:</article><article class="legalP" id="kapittel-1-ledd-6">Avdelingsstyret oppnevner en opptakskomité med minimum tre personer hvorav en student, med ansvar for opptak til masterstudiene ved avdelingen.</article> <article class="defaultP" margin-top="true">Ny § 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Søknadsfrister</span></span><article class="legalP" id="kapittel-1-foreslåttparagraf-3-ledd-1">Avdelingene fastsetter om det skal være opptak en eller to ganger i året til det enkelte masterstudium.</article><article class="legalP" id="kapittel-1-foreslåttparagraf-3-ledd-2">15. april og 15. oktober er ordinær frist for søknad om opptak til henholdsvis høst- og vårsemesteret. Søkere med dokumenterte grunner for tidlig opptak har frist 1. mars og 1. september.</article><article class="legalP" id="kapittel-1-foreslåttparagraf-3-ledd-3">For søkere utenfor EU/EØS-området med utenlandsk utdanning vil søknadsfristen være 1. august for masterstudier med start i vårsemesteret og 1. februar for masterstudier med start i høstsemesteret.</article></article> <article class="defaultP" margin-top="true">Nåværende § 12 blir ny § 13.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-12-04-1390/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2009.</article></section></main></body></html>