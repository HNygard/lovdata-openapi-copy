<!DOCTYPE html><html lang="no"><head><title>Forskrift om endring i forskrift til lov om straffegjennomføring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-07-29-863</dd><dt class="dokid">DokumentID</dt><dd class="dokid">LTI/forskrift/2008-07-29-863</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 9 s 1383</dd><dt class="dateInForce">I kraft fra</dt><dd class="dateInForce">2008-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-02-22-183</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-21/§5</li><li>forskrift/2002-02-22-182</li></ul></dd><dt class="dateOfPublication">Kunngjort</dt><dd class="dateOfPublication">2008-08-01 13:20</dd><dt class="journalNumber">Journalnummer</dt><dd class="journalNumber">2008-0708</dd><dt class="titleShort">Korttittel</dt><dd class="titleShort">Endr. i forskrift til straffegjennomføringsloven</dd><dt class="title">Tittel</dt><dd class="title">Forskrift om endring i forskrift til lov om straffegjennomføring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 29. juli 2008 med hjemmel i lov 18. mai 2001 nr. 21 om gjennomføring av straff mv. (straffegjennomføringsloven) § 5 fjerde ledd, jf. delegeringsvedtak 22. februar 2002 nr. 182.</dd><dt class="refid">RefID</dt><dd class="refid">forskrift/2008-07-29-863</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om straffegjennomføring<ul class="tocSubUl"><li>I<ul class="tocSubUl"><li>§ 7-1. Formål</li><li>§ 7-2. Målgruppe</li><li>§ 7-3. Forutsetninger for straffegjennomføring med elektronisk kontroll</li><li>§ 7-4. Krav til domfelte under straffegjennomføringen</li><li>§ 7-5. Kontroll</li><li>§ 7-6. Permisjon</li><li>§ 7-7. Brudd</li><li>§ 7-8. Avgjørelsesmyndighet</li><li>§ 7-9. Saksbehandling</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2008-07-29-863" id="dokument"><h1>Forskrift om endring i forskrift til lov om straffegjennomføring</h1><section class="section" data-name="kapI" id="kapittel-1" data-lovdata-URL="LTI/forskrift/2008-07-29-863/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. februar 2002 nr. 183 til lov om straffegjennomføring gjøres følgende endringer:</article> <article class="defaultP" margin-top="true">§ 3-8 skal lyde:</article><article class="legalP" id="kapittel-1-ledd-2">I tillegg til grunnvilkårene i straffegjennomføringsloven § 16 tredje ledd og eventuelle vilkår etter straffegjennomføringsloven § 16 fjerde ledd, skal domfelte pålegges å møte for kriminalomsorgen eller annen offentlig myndighet, person eller organisasjon som kriminalomsorgen anviser minimum én gang pr. uke.</article> <article class="defaultP" margin-top="true">Nytt kapittel 7 skal lyde:</article><span class="futuretitle" id="kapittel-1-foreslåttittel-1">Kapittel 7. Straffegjennomføring med elektronisk kontroll</span><article class="futureLegalArticle" data-name="§7-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Straffegjennomføring med elektronisk kontroll i medhold av § 16 annet ledd er en straffegjennomføringsform utenfor fengsel, med sikte på å fremme domfeltes mulighet til å kunne ivareta sine sosiale og økonomiske forpliktelser under straffegjennomføringen og bidra til å redusere faren for ny kriminalitet.</article></article><article class="futureLegalArticle" data-name="§7-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Målgruppe</span></span><article class="legalP" id="kapittel-1-foreslåttparagraf-2-ledd-1">Straffegjennomføring med elektronisk kontroll gjelder for domfelte som under hele straffegjennomføringen er bosatt i et av de fylker der tilbud om elektronisk kontroll er etablert og som ellers oppfyller de øvrige vilkår. Det samme gjelder innsatte som skal overføres til elektronisk kontroll, og som er bosatt eller som skal bosette seg i et av de aktuelle fylkene.</article><article class="legalP" id="kapittel-1-foreslåttparagraf-2-ledd-2">Gjennomføring av deler av straffen med elektronisk kontroll skal i utgangspunktet gjelde domfelte som forventes prøveløslatt ved 2/3-tid eller senere. Overføring fra fengsel til straffegjennomføring med elektronisk kontroll kan skje når halvdelen av straffetiden er gjennomført.</article><article class="legalP" id="kapittel-1-foreslåttparagraf-2-ledd-3">Dersom domfelte er siktet for nye straffbare forhold skal straffegjennomføring med elektronisk kontroll som hovedregel ikke innvilges.</article><article class="legalP" id="kapittel-1-foreslåttparagraf-2-ledd-4">Domfelte som er besluttet utvist fra landet skal som hovedregel ikke innvilges straffegjennomføring med elektronisk kontroll.</article></article><article class="futureLegalArticle" data-name="§7-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7-3</span>. <span class="legalArticleTitle">Forutsetninger for straffegjennomføring med elektronisk kontroll</span></span><article class="legalP" id="kapittel-1-foreslåttparagraf-3-ledd-1">Domfelte må godta de krav og vilkår som kriminalomsorgen fastsetter for straffegjennomføringen.</article><article class="legalP" id="kapittel-1-foreslåttparagraf-3-ledd-2">Domfelte må ha tilgang til egnet bolig med innlagt elektrisitet og mulighet for egnet telefonforbindelse. Domfelte må være villig til å motta besøk i boligen av kriminalomsorgen eller andre som kriminalomsorgen bemyndiger.</article><article class="legalP" id="kapittel-1-foreslåttparagraf-3-ledd-3">Det er en forutsetning at alle samboende over 18 år samtykker til at domfelte innvilges straffegjennomføring med elektronisk kontroll.</article><article class="legalP" id="kapittel-1-foreslåttparagraf-3-ledd-4">Dersom det anses utilrådelig skal straffegjennomføring med elektronisk kontroll ikke innvilges. I de tilfeller der det aktuelle lovbruddet er begått i eget hjem eller mot medlemmer av husstanden, eller det dreier seg om volds- eller seksualforbrytelser, skal domfelte som hovedregel ikke innvilges straffegjennomføring med elektronisk kontroll.</article><article class="legalP" id="kapittel-1-foreslåttparagraf-3-ledd-5">Straffegjennomføring med elektronisk kontroll skal ikke innvilges dersom formålet med straffen eller sikkerhetsmessige grunner taler mot det, eller det er grunn til å anta at domfelte vil unndra seg gjennomføringen.</article></article><article class="futureLegalArticle" data-name="§7-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Krav til domfelte under straffegjennomføringen</span></span><article class="legalP" id="kapittel-1-foreslåttparagraf-4-ledd-1">Domfelte plikter å følge den gjennomføringsplanen som er utarbeidet av kriminalomsorgen.</article><article class="legalP" id="kapittel-1-foreslåttparagraf-4-ledd-2">Domfelte skal være sysselsatt under straffegjennomføringen. Et vilkår for at sysselsettingen godkjennes er at domfelte kan kontrolleres på en tilfredsstillende måte. Det er ikke tillatt med sysselsetting utenfor Norge.</article><article class="legalP" id="kapittel-1-foreslåttparagraf-4-ledd-3">Domfelte skal pålegges å møte for kriminalomsorgen eller annen offentlig myndighet, person eller organisasjon som kriminalomsorgen anviser minimum to ganger per uke.</article><article class="legalP" id="kapittel-1-foreslåttparagraf-4-ledd-4">Ved iverksettelse av straffegjennomføringen skal domfelte alltid avlegge urinprøve.</article></article><article class="futureLegalArticle" data-name="§7-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 7-5</span>. <span class="legalArticleTitle">Kontroll</span></span><article class="legalP" id="kapittel-1-foreslåttparagraf-5-ledd-1">Kriminalomsorgen skal kontrollere at de fastsatte vilkårene overholdes og at gjennomføringsplanen følges.</article><article class="legalP" id="kapittel-1-foreslåttparagraf-5-ledd-2">Kriminalomsorgen kan foreta uanmeldte kontrollbesøk i hjemmet eller på sysselsettingsplassen for å kontrollere at vilkårene for straffegjennomføring med elektronisk kontroll overholdes.</article></article><article class="futureLegalArticle" data-name="§7-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Permisjon</span></span><article class="legalP" id="kapittel-1-foreslåttparagraf-6-ledd-1">Domfelte er i utgangspunktet forpliktet til å oppholde seg i hjemmet under hele straffegjennomføringen, med unntak av utgang til sysselsetting.</article><article class="legalP" id="kapittel-1-foreslåttparagraf-6-ledd-2">Dersom sikkerhetmessige grunner ikke taler mot det, kan kriminalomsorgen gi domfelte permisjon av kortere tids varighet når det anses formålstjenlig.</article></article><article class="futureLegalArticle" data-name="§7-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7-7</span>. <span class="legalArticleTitle">Brudd</span></span><article class="legalP" id="kapittel-1-foreslåttparagraf-7-ledd-1">Ved brudd på de krav og vilkår som kriminalomsorgen har satt for straffegjennomføringen kan kriminalomsorgen beslutte overføring til fengsel eller gi skriftlig irettesettelse som nevnt i straffegjennomføringsloven § 14 sjette ledd og § 40 tredje ledd.</article><article class="legalP" id="kapittel-1-foreslåttparagraf-7-ledd-2">Hvilken reaksjon som skal benyttes vil bero på en individuell vurdering av bruddets alvorlighetsgrad og omstendighetene rundt bruddet.</article></article><article class="futureLegalArticle" data-name="§7-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 7-8</span>. <span class="legalArticleTitle">Avgjørelsesmyndighet</span></span><article class="legalP" id="kapittel-1-foreslåttparagraf-8-ledd-1">Vedtak om innvilgelse og avslag på søknad om straffegjennomføring med elektronisk kontroll treffes på regionalt nivå. Forskrift til lov om straffegjennomføring § 2-1 første ledd gjelder ikke ved søknad etter straffegjennomføringsloven § 16 annet ledd.</article><article class="legalP" id="kapittel-1-foreslåttparagraf-8-ledd-2">Avgjørelse om endring av vilkår, reaksjon på brudd, overføring til fengsel, straffavbrudd, løslatelse mv. treffes av lokalt nivå.</article></article><article class="futureLegalArticle" data-name="§7-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 7-9</span>. <span class="legalArticleTitle">Saksbehandling</span></span><article class="legalP" id="kapittel-1-foreslåttparagraf-9-ledd-1">Kriminalomsorgen skal informere domfelte om muligheten for å søke om straffegjennomføring med elektronisk kontroll. Domfelte må sende søknad innen 14 dager etter at informasjonsskriv fra kriminalomsorgen er mottatt.</article></article> <article class="defaultP" margin-top="true">Nåværende kapittel 7 med tilhørende paragrafer blir nytt kapittel 8.</article></section><section class="section" data-name="kapII" id="kapittel-2" data-lovdata-URL="LTI/forskrift/2008-07-29-863/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. august 2008.</article></section></main></body></html>