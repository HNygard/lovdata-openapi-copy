<!DOCTYPE html><html lang="no"><head><title>Forskrift om transport av akvakulturdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-06-17-820</dd><dt class="dokid">DokumentID</dt><dd class="dokid">LTI/forskrift/2008-06-17-820</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 8 s 1314</dd><dt class="dateInForce">I kraft fra</dt><dd class="dateInForce">2008-08-01, 2010-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-02-20-193</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§6</li><li>lov/2003-12-19-124/§7</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§19</li><li>forskrift/2003-12-19-1790</li><li>lov/1974-12-20-73/§30</li><li>forskrift/2004-02-06-307</li></ul></dd><dt class="dateOfPublication">Kunngjort</dt><dd class="dateOfPublication">2008-07-25 12:05</dd><dt class="journalNumber">Journalnummer</dt><dd class="journalNumber">2008-0694</dd><dt class="titleShort">Korttittel</dt><dd class="titleShort">Forskrift om transport av akvakulturdyr</dd><dt class="title">Tittel</dt><dd class="title">Forskrift om transport av akvakulturdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 17. juni 2008 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5, § 6, § 7, § 14, § 15 og § 19, jf. delegeringsvedtak 19. desember 2003 nr. 1790 og lov 20. desember 1974 nr. 73 om dyrevern § 30, jf. delegeringsvedtak 6. februar 2004 nr. 307. <br /> <strong>EØS-henvisninger:</strong> EØS-avtalen vedlegg I kap. I (direktiv 2006/88/EF).</dd><dt class="refid">RefID</dt><dd class="refid">forskrift/2008-06-17-820</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om transport av akvakulturdyr<ul class="tocSubUl"><li>Kapittel 1. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Godkjenning av transportenhet for fisk<ul class="tocSubUl"><li>§ 4. Krav om godkjenning av transportenhet</li><li>§ 5. Krav til søknad om godkjenning av transportenheter</li><li>§ 6. Forhold som vurderes ved godkjenning</li><li>§ 7. Tilbaketrekking av godkjenning</li></ul></li><li>Kapittel 3. Generelle smittehygieniske og fiskevelferdsmessige krav til transport<ul class="tocSubUl"><li>§ 8. Krav til konstruksjon</li><li>§ 9. Journalføring</li><li>§ 10. Varslingsplikt</li><li>§ 11. Forsvarlig drift, beredskapsplan og vurdering av risikofaktorer</li></ul></li><li>Kapittel 4. Særskilte velferdsmessige krav til transport mv. av fisk<ul class="tocSubUl"><li>§ 12. Kompetanse</li><li>§ 13. Ansvarsforhold og informasjonsplikt</li><li>§ 14. Generelle velferdsmessige krav til transporten</li><li>§ 15. Transportmiddelet</li><li>§ 16. Vannkvalitet og vannvolum</li><li>§ 17. Særlig om vannkvalitet og vannvolum i lukket system</li><li>§ 18. Håndtering, tilsyn og stell</li></ul></li><li>Kapittel 5. Særskilte smittehygieniske krav til transport mv. av akvakulturdyr<ul class="tocSubUl"><li>§ 19. Generelle smittehygieniske krav til transport</li><li>§ 20. Rengjøring og desinfeksjon av transportenhet som gjenbrukes</li><li>§ 21. Landtransport</li><li>§ 22. Sjøtransport</li><li>§ 23. Transport til karantene</li><li>§ 24. Håndtering av døde akvakulturdyr</li></ul></li><li>Kapittel 6. Avsluttende bestemmelser<ul class="tocSubUl"><li>§ 25. Tilsyn og vedtak</li><li>§ 26. Dispensasjon</li><li>§ 27. Straff</li><li>§ 28. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2008-06-17-820" id="dokument"><h1>Forskrift om transport av akvakulturdyr</h1><section class="section" data-name="kap1" id="kapittel-1" data-lovdata-URL="LTI/forskrift/2008-06-17-820/KAPITTEL_1"><h2>Kapittel 1. Formål, virkeområde og definisjoner</h2><article class="legalArticle" data-lovdata-URL="LTI/forskrift/2008-06-17-820/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å fremme god helse hos akvatiske dyr og ivareta god velferd hos fisk under transport.</article></article><article class="legalArticle" data-lovdata-URL="LTI/forskrift/2008-06-17-820/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk landterritorium og territorialfarvann, på kontinentalsokkelen og i Norges økonomiske sone.</article><article class="legalP" id="kapittel-1-paragraf-2-ledd-2">Forskriften omfatter transport av levende akvakulturdyr. Kravene til velferd i kapitlene 2, 3 og 4 omfatter kun fisk. Transport av akvariedyr til zoobutikker, hagesenter, hagedammer, kommersielle akvarier og grossister omfattes av § 10 unntatt bokstav c) i andre ledd og kapittel 5. Transport av bløtdyr og krepsdyr omfattes av § 9 unntatt bokstav d)-g) i første ledd, § 10 unntatt bokstav c) i andre ledd, § 19, § 20 første ledd bokstav b) og e) og andre ledd, § 21, § 22 tredje ledd, § 23 og § 24.</article><article class="legalP" id="kapittel-1-paragraf-2-ledd-3">Forskriften retter seg mot juridiske og fysiske personer som er ansvarlig for, eller er involvert i transport av levende akvakulturdyr.</article><article class="legalP" id="kapittel-1-paragraf-2-ledd-4">Forskriften gjelder i tillegg til forordning (EF) nr. 1/2005 om vern av dyr under transport og andre tilknyttede aktiviteter som er vedtatt som norsk forskrift i forskrift 5. januar 2007 nr. 11.</article></article><article class="legalArticle" data-lovdata-URL="LTI/forskrift/2008-06-17-820/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Akvakulturanlegg:</i> Enhver lokalitet, fysisk avgrenset område eller installasjon som drives av et akvakulturforetak der akvakulturdyr oppdrettes, med unntak av de lokaliteter, områder eller installasjoner der ville akvatiske dyr høstet eller fanget med tanke på konsum, holdes midlertidig uten å fôres i påvente av å bli slaktet. Med akvakulturforetak menes her ethvert privat eller offentlig foretak, ideelt eller ikke, som utøver en hvilken som helst virksomhet i forbindelse med oppdrett, hold eller dyrking av akvakulturdyr.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Akvakulturdyr:</i> Alle livsstadier inklusive kjønnsprodukter og hvilestadier, av alle akvatiske dyr oppdrettet i et akvakulturanlegg eller et akvakulturområde for bløtdyr, inkludert alle akvatiske dyr som har vært viltlevende og som er ment for et akvakulturanlegg eller et akvakulturområde for bløtdyr.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Akvariedyr:</i> Alle akvatiske dyr som holdes, oppdrettes eller omsettes utelukkende for prydformål.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Akvatiske dyr:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-4-ledd-1-punkt-1"><article class="legalP" id="kapittel-1-paragraf-3-ledd-1-punkt-4-ledd-1-punkt-1-ledd-1">kjeveløse fisk (urfisk) som tilhører overklassen <i>Agnatha</i>, bruskfisk og beinfisk som tilhører klassene <i>Chondrichthyes</i> og <i>Osteichthyes</i></article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-4-ledd-1-punkt-2"><article class="legalP" id="kapittel-1-paragraf-3-ledd-1-punkt-4-ledd-1-punkt-2-ledd-1">bløtdyr som tilhører rekken <i>Mollusca</i></article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-4-ledd-1-punkt-3"><article class="legalP" id="kapittel-1-paragraf-3-ledd-1-punkt-4-ledd-1-punkt-3-ledd-1">krepsdyr som tilhører underrekken <i>Crustacea</i>.</article></article></li></ul></article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Lang reise:</i> En reise som varer i mer enn 8 timer og som begynner når det første akvakulturdyret i lasten flyttes.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Transport:</i> Enhver flytting av akvakulturdyr som foretas ved hjelp av ett eller flere transportmidler, og tilknyttede aktiviteter, herunder lasting, avlessing, omlasting og hvile, inntil avlessingen av akvakulturdyrene på bestemmelsesstedet er fullført.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>Transportenhet:</i> Transportutstyr og transportmiddel.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Transportforordningen:</i> Rådsforordning (EF) nr. 1/2005 av 22. desember 2004 om vern av dyr under transport og tilknyttede aktiviteter og om endring av direktiv 64/432/EØF og direktiv 93/119/EF og forordning (EF) nr. 1255/97.</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Transportmiddel:</i> Båt, bil/vogntog, fly og helikopter og lignende som nyttes til transport av levende akvakulturdyr.</article></article></li><li data-li-identifier="j)" data-name="j)"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>Transportutstyr:</i> Det rom der levende akvakulturdyr og transportvann oppbevares under transport så som kar, tank, brønn etc., samt spann/sylinder til transport av levende rogn av akvakulturdyr og beholder til transport av levende kreps- eller skalldyr. Til transportutstyr hører også alt teknisk utstyr knyttet til transportrommet, så som sirkulasjonsanlegg for vannpumper, oksygenanlegg, vannfiltreringsanlegg, vakuumpumpesystem for lasting og lossing av levende fisk, ventiler, ventildeksler, slanger, rør etc.</article></article></li><li data-li-identifier="k)" data-name="k)"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>Transportør:</i> Enhver fysisk eller juridisk person som transporterer akvakulturdyr for egen eller annens regning.</article></article></li><li data-li-identifier="l)" data-name="l)"><article class="listArticle" id="kapittel-1-paragraf-3-ledd-1-punkt-12"><article class="legalP" id="kapittel-1-paragraf-3-ledd-1-punkt-12-ledd-1"><i>Vannkvalitet:</i> Vannmiljøets egnethet ut fra fiskens behov, herunder vannets kjemiske, fysikalske og hygieniske kvalitet.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2008-06-17-820/KAPITTEL_2"><h2>Kapittel 2. Godkjenning av transportenhet for fisk</h2><article class="legalArticle" data-lovdata-URL="LTI/forskrift/2008-06-17-820/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om godkjenning av transportenhet</span></h3><article class="legalP" id="kapittel-2-paragraf-1-ledd-1">Transportenhet som benyttes til transport av levende akvakulturdyr, unntatt akvariedyr, krepsdyr, bløtdyr og rogn og melke av akvakulturdyr, skal være godkjent av Mattilsynet. Plastposer som benyttes til transport av mindre mengder fisk er ikke omfattet av krav om godkjenning. Godkjenning er gyldig i høyst fem år fra utstedelsesdatoen og blir ugyldig så snart transportmiddelet endres eller får montert nytt utstyr som påvirker akvakulturdyrenes velferd.</article></article><article class="legalArticle" data-lovdata-URL="LTI/forskrift/2008-06-17-820/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknad om godkjenning av transportenheter</span></h3><article class="legalP" id="kapittel-2-paragraf-2-ledd-1">Søknaden om godkjenning skal inneholde de opplysninger som er nødvendige for å vurdere om godkjenning kan gis og hvilke vilkår som eventuelt skal stilles. Søknad skal sendes inn i god tid til det distriktskontor hvor transportenheten er hjemmehørende. Søknad om godkjenning av transportenhet skal minst inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Personalia som navn på transportenheten, ansvarlig for transportenheten, eierform, adresse, telefonnummer og mobilnummer.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Opplysninger om type transportoppdrag transportenheten søkes godkjent for og hvorvidt transportenheten tidligere har vært godkjent.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">Tegninger som viser transportenhetens konstruksjon, vann-, brønn- og/eller rørsystemer.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">Internkontrollsystem som sannsynliggjør at krav til smittehygienisk og velferdsmessig forsvarlig drift, herunder om kompetanse, rutiner for rengjøring og desinfeksjon, dødfiskhåndtering, vannutskifting, overvåking av vannkvalitet, uttak av vannkvalitetsprøver og journalføring, kan etterleves.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">Dokumentasjon på innretninger og utstyrets egnethet i forhold til fiskevelferd.</article></article></li></ul></article></article><article class="legalArticle" data-lovdata-URL="LTI/forskrift/2008-06-17-820/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forhold som vurderes ved godkjenning</span></h3><article class="legalP" id="kapittel-2-paragraf-3-ledd-1">For at godkjenning skal kunne gis må transportenheten tilfredsstille krav til konstruksjon, jf. § 8, krav til transportmiddelet, jf. § 15, samt krav nedfelt i transportforordningens vedlegg I, kapittel II med hensyn til utforming, konstruksjon og vedlikehold. Det skal foreligge et internkontrollsystem som sannsynliggjør at krav til smittehygienisk og velferdsmessig forsvarlig drift, herunder om kompetanse, rutiner for rengjøring og desinfeksjon, dødfiskhåndtering, overvåking av vannkvalitet, uttak av vannkvalitetsprøver og journalføring, kan etterleves.</article></article><article class="legalArticle" data-lovdata-URL="LTI/forskrift/2008-06-17-820/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilbaketrekking av godkjenning</span></h3><article class="legalP" id="kapittel-2-paragraf-4-ledd-1">Mattilsynet kan trekke tilbake godkjenning som nevnt i § 4 dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">Det foreligger vesentlige brudd på vilkår i godkjenningen eller bestemmelser gitt i, eller i medhold av, matloven eller dyrevernloven.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">Det viser seg at kunnskap om sykdomsmessige eller fiskevelferdmessige forhold er vesentlig endret i forhold til da godkjenningen ble gitt.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2008-06-17-820/KAPITTEL_3"><h2>Kapittel 3. Generelle smittehygieniske og fiskevelferdsmessige krav til transport</h2><article class="legalArticle" data-lovdata-URL="LTI/forskrift/2008-06-17-820/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til konstruksjon</span></h3><article class="legalP" id="kapittel-3-paragraf-1-ledd-1">Overflatene i transportenheten skal være glatte, lette å rengjøre og desinfisere. Transportutstyret skal være uten lommer, sprekker, skarpe vinkler m.m. som i vesentlig grad vanskeliggjør effektiv rengjøring og desinfeksjon. Volum på tank, kar, brønn (resirkuleringssystem) skal være kjent.</article><article class="legalP" id="kapittel-3-paragraf-1-ledd-2">Tørroppstilte pumper, muffer og skjøter skal konstrueres slik at de er tette og ikke suger inn luft som kan generere et totalgassproblem i transportvannet ved kjøring på lukket system (resirkulering). Transportutstyret skal ikke avgi stoffer som er helseskadelige for fisk eller som på annen måte påfører fisken skade eller unødige påkjenninger.</article><article class="legalP" id="kapittel-3-paragraf-1-ledd-3">Alle områder på transportenheten skal være mulig å inspisere på en tilfredsstillende måte. Ristplater, deksler, hengsler og lignende skal være lett demonterbare slik at inspeksjon lar seg gjennomføre.</article></article><article class="legalArticle" data-lovdata-URL="LTI/forskrift/2008-06-17-820/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Journalføring</span></h3><article class="legalP" id="kapittel-3-paragraf-2-ledd-1">For hvert transportoppdrag skal følgende opplysninger journalføres:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">mengde akvakulturdyr transportert (antall, art og størrelse eller vekt),</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">sykdom, skader på akvakulturdyr og dødelighet. Ved kjent eller sannsynlig årsak skal denne angis,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">reiserute, inkludert akvakulturanlegg og slakterier som besøkes,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">tid og sted for eventuelt vannskifte og lukking og åpning av ventiler,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">eventuelt forbruk av oksygen,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">vanntemperatur og andre vannkvalitetsparametere som overvåkes jf. § 16 og § 17, og</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">tidspunkt, mengde rengjørings- og desinfeksjonsmiddel og metode for gjennomført rengjøring og desinfeksjon av transportenheten.</article></article></li></ul></article><article class="legalP" id="kapittel-3-paragraf-2-ledd-2">Journalen skal være tilgjengelig for lastens leverandør og mottaker samt for tilsynsmyndighet. Journal for tidligere turer skal oppbevares tilgjengelig for tilsynsmyndighetene i fem år etter at den er utskrevet.</article><article class="legalP" id="kapittel-3-paragraf-2-ledd-3">På brønnbåt kan dekksdagbok benyttes som journal så fremt den inneholder de samme registreringer som kreves journalført.</article></article><article class="legalArticle" data-lovdata-URL="LTI/forskrift/2008-06-17-820/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Varslingsplikt</span></h3><article class="legalP" id="kapittel-3-paragraf-3-ledd-1">Ved forøket dødelighet, unntatt når dødeligheten åpenbart ikke er forårsaket av sykdom, skal helsekontroll gjennomføres uten unødig opphold for å avklare årsaksforhold. Helsekontrollen skal gjennomføres av veterinær eller fiskehelsebiolog.</article><article class="legalP" id="kapittel-3-paragraf-3-ledd-2">Mattilsynet skal varsles umiddelbart ved:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-2-punkt-1"><article class="legalP" id="kapittel-3-paragraf-3-ledd-2-punkt-1-ledd-1">uavklart forøket dødelighet,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-2-punkt-2"><article class="legalP" id="kapittel-3-paragraf-3-ledd-2-punkt-2-ledd-1">grunn til mistanke om sykdom på liste 1, 2 eller 3, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-2-punkt-3"><article class="legalP" id="kapittel-3-paragraf-3-ledd-2-punkt-3-ledd-1">andre forhold som har medført vesentlige velferdsmessige konsekvenser for fisken, herunder sykdom, skade eller svikt.</article></article></li></ul></article></article><article class="legalArticle" data-lovdata-URL="LTI/forskrift/2008-06-17-820/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forsvarlig drift, beredskapsplan og vurdering av risikofaktorer</span></h3><article class="legalP" id="kapittel-3-paragraf-4-ledd-1">Driften skal være smittehygienisk og fiskevelferdsmessig forsvarlig. Det skal foreligge en beredskapsplan for å ivareta smittehygiene og fiskevelferd i krisesituasjoner. Den skal gi oversikt over smittehygieniske og fiskevelferdsmessige tiltak som er aktuelle å iverksette for å forhindre og eventuelt håndtere akutte hendelser og massedød, herunder håndtering av døde akvakulturdyr, avliving av akvakulturdyr og varsling av hendelser til mottaker og Mattilsynet.</article><article class="legalP" id="kapittel-3-paragraf-4-ledd-2">Før transport skal risikofaktorer som kan påvirke fiskevelferden og helsen til akvakulturdyr som transporteres, samt helsen til akvatiske dyr langs transportruten og på bestemmelsesstedet, vurderes.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2008-06-17-820/KAPITTEL_4"><h2>Kapittel 4. Særskilte velferdsmessige krav til transport mv. av fisk</h2><article class="legalArticle" data-lovdata-URL="LTI/forskrift/2008-06-17-820/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kompetanse</span></h3><article class="legalP" id="kapittel-4-paragraf-1-ledd-1">Transportør, sjåfør/skipper og annen med ansvar for akvakulturdyrene skal ha nødvendig kunnskap om transportformen og om akvakulturdyrenes atferdsmessige og fysiologiske behov.</article><article class="legalP" id="kapittel-4-paragraf-1-ledd-2">Det skal sikres at det er tilstrekkelig personell med nødvendig kompetanse til å ivareta fiskens velferd til enhver tid.</article><article class="legalP" id="kapittel-4-paragraf-1-ledd-3">Nødvendig kompetanse i henhold til første og andre ledd skal dokumenteres gjennom praktisk og teoretisk opplæring i regi av næringen. Opplæringen skal inneholde følgende elementer og skal gjentas hvert femte år:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1">aktuelle krav som er nedfelt i transportforordningen og denne forskriften</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1">artens fysiologi, naturlige behov og atferd og en forståelse av stress og sykdom og hvordan fisken reagerer på stresspåvirkninger eller i forbindelse med sykdom</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-3-punkt-3"><article class="legalP" id="kapittel-4-paragraf-1-ledd-3-punkt-3-ledd-1">forhold som er av betydning ved håndtering av fisk og som påvirker deres velferd</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-3-punkt-4"><article class="legalP" id="kapittel-4-paragraf-1-ledd-3-punkt-4-ledd-1">vannkvalitet, herunder vannkvalitetsparametere, overvåking av disse og tiltak for å opprettholde en god vannkvalitet (både i åpent og lukket system)</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-3-punkt-5"><article class="legalP" id="kapittel-4-paragraf-1-ledd-3-punkt-5-ledd-1">betydningen av kjøremønster (både sjø og land) for velferden til fiskene.</article></article></li></ul></article></article><article class="legalArticle" data-lovdata-URL="LTI/forskrift/2008-06-17-820/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ansvarsforhold og informasjonsplikt</span></h3><article class="legalP" id="kapittel-4-paragraf-2-ledd-1">Avsender plikter å sikre at fiskene som skal transporteres er skikket til å gjennomføre hele transporten. Avsender plikter å sørge for at mottaksanlegget i god tid får melding om hvilket transportmiddel som nyttes, tiden for transportens avgang og beregnet ankomsttid.</article><article class="legalP" id="kapittel-4-paragraf-2-ledd-2">Transportør eller sjåfør/skipper skal kreve at avsenderanlegget oppgir all informasjon om fisken som kan være av betydning for gjennomføring av transporten og for fiskens velferd.</article><article class="legalP" id="kapittel-4-paragraf-2-ledd-3">Ved forsinkelse eller endring i transporttid eller -måte, plikter sjåfør/skipper å underrette mottaksanlegget så denne kan sikre at fiskene blir mottatt på forsvarlig måte.</article><article class="legalP" id="kapittel-4-paragraf-2-ledd-4">Mottaksanlegget plikter å holde seg underrettet om ankomsttid, og å klargjøre for og ta imot fisken på forsvarlig måte.</article></article><article class="legalArticle" data-lovdata-URL="LTI/forskrift/2008-06-17-820/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Generelle velferdsmessige krav til transporten</span></h3><article class="legalP" id="kapittel-4-paragraf-3-ledd-1">Transporten skal gjennomføres på en skånsom måte som er tilpasset fiskens art, alder, utviklingsstadium, kondisjon, sultetid og vanntemperatur.</article><article class="legalP" id="kapittel-4-paragraf-3-ledd-2">Transporten skal gjennomføres uten unødige forsinkelser. Transporttiden og tetthet skal være tilpasset forhold som kan ha betydning for fiskens velferd. Ved lengre transporter skal det legges særlig vekt på vannkvalitet, vanntemperatur og tetthet. Ved transport i lukket system må forsvarlige nivåer av CO<sub>2</sub> og O<sub>2</sub> vies spesiell oppmerksomhet.</article><article class="legalP" id="kapittel-4-paragraf-3-ledd-3">Fisk som i utgangspunktet ikke er skikket for transport, kan likevel transporteres dersom dette totalt sett ansees som mest forsvarlig ut fra hensynet til fiskehelse og fiskevelferd.</article></article><article class="legalArticle" data-lovdata-URL="LTI/forskrift/2008-06-17-820/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Transportmiddelet</span></h3><article class="legalP" id="kapittel-4-paragraf-4-ledd-1">Vannbehandlingssystemer og transportmetoder som transport i plastposer mv., skal være egnet ut fra fiskevelferd.</article><article class="legalP" id="kapittel-4-paragraf-4-ledd-2">Nye transportmetoder, innretninger og utstyr skal være utprøvd, og dokumentert velferdsmessig forsvarlige, før de frembys eller tas i bruk.</article><article class="legalP" id="kapittel-4-paragraf-4-ledd-3">Det skal foreligge nødvendig informasjon om hvordan utstyret skal brukes for å ivareta velferden. For pumper og tilhørende utstyr skal det foreligge en angivelse for hvilke fiskestørrelser det er tilpasset for, og antall fisk som kan transporteres gjennom systemet per tidsenhet.</article><article class="legalP" id="kapittel-4-paragraf-4-ledd-4">Ved strømbrudd, teknisk svikt eller annen feil, skal bruker, uten unødig opphold, sikre fiskens velferd, ved alternative løsninger inntil utbedring er foretatt.</article><article class="legalP" id="kapittel-4-paragraf-4-ledd-5">Villfisk skal best mulig forhindres fra å komme inn i transportmiddelet underveis.</article></article><article class="legalArticle" data-lovdata-URL="LTI/forskrift/2008-06-17-820/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vannkvalitet og vannvolum</span></h3><article class="legalP" id="kapittel-4-paragraf-5-ledd-1">Fisk skal sikres god vannkvalitet og tilstrekkelig vannmengde tilpasset art, alder, utviklingstrinn, kondisjon m.m.</article><article class="legalP" id="kapittel-4-paragraf-5-ledd-2">Vannkvaliteten skal overvåkes. Innholdet av karbondioksid og totalammonium nitrogen i transportvannet skal holdes lavt. Ved transporter som varer i mer enn 2 timer skal det foretas systematisk måling av O<sub>2</sub> , pH, salinitet og temperatur og utarbeides prosedyrer for tiltak ved fare for uheldige nivåer. Måling av pH kan erstattes med måling av CO<sub>2</sub> . Transport av mindre mengder fisk i plastposer er unntatt fra kravet om systematiske målinger. I nærmere definerte tilfeller skal det tas ut vannprøver for analysering med hensyn på CO<sub>2</sub> og totalammonium nitrogen. Egnede flasker for prøvetaking skal forefinnes på transportmiddelet.</article><article class="legalP" id="kapittel-4-paragraf-5-ledd-3">Transportmidlet skal ha egnet utstyr for oksygentilsetting ved behov. Brønnbåter skal ha regulerbare ventiler for å sikre tilstrekkelig vanngjennomstrømning.</article><article class="legalP" id="kapittel-4-paragraf-5-ledd-4">Eventuell totalgassovermetning generert av luft i rør og pumper og fra fylling av brønn, skal fjernes ved aktiv lufting før fisk overføres til transportmiddelet.</article></article><article class="legalArticle" data-lovdata-URL="LTI/forskrift/2008-06-17-820/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Særlig om vannkvalitet og vannvolum i lukket system</span></h3><article class="legalP" id="kapittel-4-paragraf-6-ledd-1">Transport i brønnbåt med lukkete ventiler, i bil og kar, herunder også de transporter som kun tidvis skjer lukket, må planlegges slik at god vannkvalitet opprettholdes. Dette innebærer også at det må tas hensyn til hyppighet av vannskifte og mulige steder for hvor dette kan gjennomføres.</article><article class="legalP" id="kapittel-4-paragraf-6-ledd-2">Transportenheten skal ha egnet utstyr og tilpasninger av transportsystem for å opprettholde forsvarlig vannkvalitet når vannet resirkuleres.</article><article class="legalP" id="kapittel-4-paragraf-6-ledd-3">Ved lasting av fisk på lukket system skal det være mulig å fraskille brukt oppdrettsvann og fisk.</article><article class="legalP" id="kapittel-4-paragraf-6-ledd-4">Ved transport av fisk med lukket system skal manøvrer som medfører plutselig hevning av pH i et transportvann med høye akkumulerte nivå av totalammonium nitrogen unngås.</article></article><article class="legalArticle" data-lovdata-URL="LTI/forskrift/2008-06-17-820/§18" data-name="§18" id="kapittel-4-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Håndtering, tilsyn og stell</span></h3><article class="legalP" id="kapittel-4-paragraf-7-ledd-1">Fiskens velferdsforhold skal kontrolleres regelmessig og vedlikeholdes på en egnet måte. Ved transport i brønnbåt skal tilsyn med fisken også skje ved bruk av kamera.</article><article class="legalP" id="kapittel-4-paragraf-7-ledd-2">Håndtering, herunder trenging, pumping eller trykksetting, skal skje på en skånsom måte og med et forsvarlig tempo. Lasting og lossing skal skje mest mulig uten opphold. Pumpeavstanden skal være så kort som mulig. Ved pumping av fisk skal det sørges for at pumpehøyde, trykk og fallhøyde er slik regulert at skade unngås.</article><article class="legalP" id="kapittel-4-paragraf-7-ledd-3">Fisk skal ikke håndteres unødig, og trenging skal gjennomføres uten skade eller unødig påkjenning på fisken og begrenses i omfang og tid. Fisken skal under håndtering ha forsvarlig vannkvalitet ut fra artens behov. Under trenging skal oksygennivået kontrolleres ved bruk av egnet måleutstyr.</article><article class="legalP" id="kapittel-4-paragraf-7-ledd-4">Dersom fisken viser atferdsendringer utover det normale under håndtering, skal det straks iverksettes nødvendige tiltak for å sikre fiskens velferd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2008-06-17-820/KAPITTEL_5"><h2>Kapittel 5. Særskilte smittehygieniske krav til transport mv. av akvakulturdyr</h2><article class="legalArticle" data-lovdata-URL="LTI/forskrift/2008-06-17-820/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Generelle smittehygieniske krav til transport</span></h3><article class="legalP" id="kapittel-5-paragraf-1-ledd-1">Akvakulturdyr skal transporteres så raskt som mulig til bestemmelsesstedet. Transporten skal gjennomføres på en måte som sikrer helsen til:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">akvakulturdyrene som transporteres,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">akvakulturdyrene på bestemmelsesstedet, og</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">akvatiske dyr som passeres under transporten.</article></article></li></ul></article><article class="legalP" id="kapittel-5-paragraf-1-ledd-2">Fisk, unntatt akvariefisk, fra ulike akvakulturanlegg skal ikke transporteres samtidig i samme transportenhet.</article></article><article class="legalArticle" data-lovdata-URL="LTI/forskrift/2008-06-17-820/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Rengjøring og desinfeksjon av transportenhet som gjenbrukes</span></h3><article class="legalP" id="kapittel-5-paragraf-2-ledd-1">Dersom det ikke benyttes engangsemballasje skal transportenhet rengjøres og desinfiseres i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">Før hver enkelt transport av akvakulturdyr til akvakulturanlegg, havbeite eller annet utsett. Desinfeksjon kan unnlates når: <ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-2-ledd-1-punkt-1-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1-punkt-1-ledd-1">gjentatte transporter av smolt eller settefisk fra ett settefiskanlegg til samme mottaksanlegg anses som en operasjon (kippkjøring),</article></article></li><li data-li-identifier="2." data-name="2."><article class="listArticle" id="kapittel-5-paragraf-2-ledd-1-punkt-1-ledd-1-punkt-2"><article class="legalP" id="kapittel-5-paragraf-2-ledd-1-punkt-1-ledd-1-punkt-2-ledd-1">avstanden mellom settefiskanlegget og matfiskanlegget er kort, og</article></article></li><li data-li-identifier="3." data-name="3."><article class="listArticle" id="kapittel-5-paragraf-2-ledd-1-punkt-1-ledd-1-punkt-3"><article class="legalP" id="kapittel-5-paragraf-2-ledd-1-punkt-1-ledd-1-punkt-3-ledd-1">det iverksettes nødvendige tiltak for å hindre spredning av smitte under lasting fra båt, utstyr, mv. til settefiskanlegget.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">Etter at transporter er gjennomført fra ett akvakulturanlegg eller akvakulturområde for bløtdyr til slakteri eller tilvirkningsanlegg, og før man begynner på tilsvarende transporter fra et annet akvakulturanlegg eller akvakulturområde for bløtdyr.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">Etter at slaktefisk er losset ved slakteri hvor det oppbevares fisk i ventemerd fra andre akvakulturanlegg.</article></article></li><li data-li-identifier="d)" data-name="d)"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">Etter at slaktefisk er losset ved slakteri hvor det samtidig losses fisk fra andre akvakulturanlegg.</article></article></li><li data-li-identifier="e)" data-name="e)"><article class="listArticle" id="kapittel-5-paragraf-2-ledd-1-punkt-5"><article class="legalP" id="kapittel-5-paragraf-2-ledd-1-punkt-5-ledd-1">Etter gjennomført transport av akvakulturdyr fra akvakulturanlegg eller akvakulturområde for bløtdyr, som er pålagt restriksjoner som følge av listeført smittsom sykdom.</article></article></li></ul></article><article class="legalP" id="kapittel-5-paragraf-2-ledd-2">Transportutstyret skal være tømt for akvakulturdyr før rengjøring og desinfeksjon gjennomføres. Rengjøringen skal sikre at belegg og organisk materiale fjernes før desinfeksjon gjennomføres.</article></article><article class="legalArticle" data-lovdata-URL="LTI/forskrift/2008-06-17-820/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Landtransport</span></h3><article class="legalP" id="kapittel-5-paragraf-3-ledd-1">Ved landtransporter av akvakulturdyr skal transportmiddelet være konstruert på en slik måte at det ikke skjer vannlekkasjer under transporten. Vannskifting ved landtransport skal skje på en vannskiftestasjon som er godkjent av Mattilsynet. For å bli godkjent må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">Vannet som brukes til utskifting, må ikke påvirke helsestatusen til de akvakulturdyrene som transporteres.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">Vannskiftestasjonen skal være innrettet slik at ikke miljøet blir forurenset, enten ved at vannet blir desinfisert, eller ved å unngå at vann slippes direkte ut i havet eller åpne vassdrag.</article></article></li></ul></article></article><article class="legalArticle" data-lovdata-URL="LTI/forskrift/2008-06-17-820/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Sjøtransport</span></h3><article class="legalP" id="kapittel-5-paragraf-4-ledd-1">Transport av yngel til settefiskanlegg skal foregå uten vannutskifting.</article><article class="legalP" id="kapittel-5-paragraf-4-ledd-2">Transport av settefisk til matfisk- og stamfiskanlegg og transport av slaktefisk kan foregå med kontinuerlig vannutskifting. Transporten skal likevel foregå uten vannutskifting når transporten passerer så nær akvakulturanlegg, eller utslipp av avløp fra slakteri eller tilvirkningsanlegg, at det er fare for at smitte spres til akvakulturdyrene som transporteres eller til akvakulturdyr som passeres under transporten. Vannutskiftingen skal stanses i størst mulig avstand fra akvakulturanlegg, slakteri og tilvirkningsanlegg som passeres.</article><article class="legalP" id="kapittel-5-paragraf-4-ledd-3">Transport av akvakulturdyr fra segment med lavere kategori helsestatus med hensyn til ikke-eksotisk sykdom skal foregå uten vannutskifting når den passerer gjennom segment med høyere kategori helsestatus og går nærmere enn 4 nautiske mil fra grunnlinjen. Transport av akvakulturdyr til segment med høyere helsekategori med hensyn til ikke-eksotisk sykdom skal foregå uten vannutskifting når den passerer gjennom segment med lavere helsekategori og går nærmere enn 4 nautiske mil fra grunnlinjen.</article></article><article class="legalArticle" data-lovdata-URL="LTI/forskrift/2008-06-17-820/§23" data-name="§23" id="kapittel-5-paragraf-5"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Transport til karantene</span></h3><article class="legalP" id="kapittel-5-paragraf-5-ledd-1">Transport av akvatiske dyr til karantene skal foregå lukket og alt transportvann skal desinfiseres før det slippes ut. Ved sjøtransport kan vannskifte skje når transporten går mer enn 4 nautiske mil fra grunnlinjen.</article></article><article class="legalArticle" data-lovdata-URL="LTI/forskrift/2008-06-17-820/§24" data-name="§24" id="kapittel-5-paragraf-6"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Håndtering av døde akvakulturdyr</span></h3><article class="legalP" id="kapittel-5-paragraf-6-ledd-1">Døde akvakulturdyr skal ikke lagres på transportenheten mellom ulike transportoppdrag.</article><article class="legalP" id="kapittel-5-paragraf-6-ledd-2">Akvakulturdyr som har dødd under transport til akvakulturanlegget, unntatt ved massedød under transport, skal leveres til mottakeranlegget. Ved massedød skal døde akvakulturdyr leveres direkte til godkjent anlegg for mottak og behandling av animalske biprodukter.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2008-06-17-820/KAPITTEL_6"><h2>Kapittel 6. Avsluttende bestemmelser</h2><article class="legalArticle" data-lovdata-URL="LTI/forskrift/2008-06-17-820/§25" data-name="§25" id="kapittel-6-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilsyn og vedtak</span></h3><article class="legalP" id="kapittel-6-paragraf-1-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 og dyrevernloven § 23.</article></article><article class="legalArticle" data-lovdata-URL="LTI/forskrift/2008-06-17-820/§26" data-name="§26" id="kapittel-6-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Dispensasjon</span></h3><article class="legalP" id="kapittel-6-paragraf-2-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2008-06-17-820/§27" data-name="§27" id="kapittel-6-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Straff</span></h3><article class="legalP" id="kapittel-6-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28 og dyrevernloven § 31.</article></article><article class="legalArticle" data-lovdata-URL="LTI/forskrift/2008-06-17-820/§28" data-name="§28" id="kapittel-6-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-4-ledd-1">Denne forskriften, med unntak av § 12 tredje ledd, trer i kraft 1. august 2008. Samtidig oppheves forskrift 20. februar 1997 nr. 193 om transport av akvatiske organismer.</article><article class="legalP" id="kapittel-6-paragraf-4-ledd-2">§ 12 tredje ledd om dokumentasjon av kompetanse trer i kraft 1. januar 2010.</article></article></section></main></body></html>