<!DOCTYPE html><html lang="no"><head><title>Forskrift om tilskudd til filmfestivaler</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-05-23-485</dd><dt class="dokid">DokumentID</dt><dd class="dokid">LTI/forskrift/2008-05-23-485</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 5 s 950</dd><dt class="dateInForce">I kraft fra</dt><dd class="dateInForce">2008-05-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-05-15-21/§3</li></ul></dd><dt class="dateOfPublication">Kunngjort</dt><dd class="dateOfPublication">2008-05-27 14:00</dd><dt class="journalNumber">Journalnummer</dt><dd class="journalNumber">2008-0430</dd><dt class="titleShort">Korttittel</dt><dd class="titleShort">Forskrift om tilskudd til filmfestivaler</dd><dt class="title">Tittel</dt><dd class="title">Forskrift om tilskudd til filmfestivaler</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet 23. mai 2008 med hjemmel i lov 15. mai 1987 nr. 21 om film og videogram § 3.</dd><dt class="refid">RefID</dt><dd class="refid">forskrift/2008-05-23-485</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til filmfestivaler<ul class="tocSubUl"><li>§ 1. Formål</li><li>§ 2. Økonomi, forvaltning og rapport</li><li>§ 3. Oppnevning av tildelingsutvalget</li><li>§ 4. Kunngjøring og søknadsfrist</li><li>§ 5. Tilskudd</li><li>§ 6. Tilskuddstak</li><li>§ 7. Tilskuddsbrev</li><li>§ 8. Rapportering</li><li>§ 9. Sanksjoner</li><li>§ 10. Klageadgang</li><li>§ 11. Overgangsordning</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-05-23-485" id="dokument"><h1>Forskrift om tilskudd til filmfestivaler</h1><article class="legalArticle" data-lovdata-URL="LTI/forskrift/2008-05-23-485/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å bidra til et mangfold av filmfestivaler på et høyt kunstnerisk og profesjonelt nivå. Tilskuddet skal også bidra til kontinuitet og nyskapning innenfor norske filmfestivaler.</article><article class="legalP" id="paragraf-1-ledd-2">Forskriften gir regler om tildeling av tilskudd til filmfestivaler fra Norsk kino- og filmfond, jf. forskrift 20. desember 1999 nr. 1515 om film og videogram § 3-2.</article><article class="legalP" id="paragraf-1-ledd-3">Det totale tilskuddet fastsettes i fondets budsjett etter konsultasjon med departementet.</article></article><article class="legalArticle" data-lovdata-URL="LTI/forskrift/2008-05-23-485/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Økonomi, forvaltning og rapport</span></h2><article class="legalP" id="paragraf-2-ledd-1">Tilskuddsordningen finansieres av Norsk kino- og filmfond, jf. lov om film og videogram § 3.</article><article class="legalP" id="paragraf-2-ledd-2">Ordningen administreres av FILM&amp;KINO. Tilskudd tildeles av et uavhengig utvalg med bred sammensetning nedsatt av Kultur- og kirkedepartementet.</article><article class="legalP" id="paragraf-2-ledd-3">FILM&amp;KINO skal rapportere til departementet om utbetalte tilskudd innen 1. mars det påfølgende år.</article></article><article class="legalArticle" data-lovdata-URL="LTI/forskrift/2008-05-23-485/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppnevning av tildelingsutvalget</span></h2><article class="legalP" id="paragraf-3-ledd-1">Departementet oppnevner et tildelingsutvalg på fem personer med to varamedlemmer. FILM&amp;KINO er sekretariat for utvalget.</article><article class="legalP" id="paragraf-3-ledd-2">Utvalget settes sammen av personer med bred filmfaglig kompetanse.</article><article class="legalP" id="paragraf-3-ledd-3">Utvalget oppnevnes for tre år av gangen.</article></article><article class="legalArticle" data-lovdata-URL="LTI/forskrift/2008-05-23-485/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kunngjøring og søknadsfrist</span></h2><article class="legalP" id="paragraf-4-ledd-1">Tilskuddsordningen for filmfestivaler kunngjøres i Norsk Lysingsblad og et utvalg av landets aviser.</article><article class="legalP" id="paragraf-4-ledd-2">FILM&amp;KINO fastsetter søknadsfrister.</article></article><article class="legalArticle" data-lovdata-URL="LTI/forskrift/2008-05-23-485/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd</span></h2><article class="legalP" id="paragraf-5-ledd-1">Tilskuddet skal gå til festivaler som er åpne for publikum, bransje eller andre bestemte målgrupper og som tilbyr et sammensatt filmprogram av et visst omfang.</article><article class="legalP" id="paragraf-5-ledd-2">Tildeling og tilskuddsbeløp skal baseres på en samlet vurdering av:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">festivalenes organisasjon, herunder profesjonalitet, regional forankring og publikumsoppslutning og</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">festivalens kunstneriske profil og program, herunder målgruppe, egenart og bredde.</article></article></li></ul></article><article class="legalP" id="paragraf-5-ledd-3">Ved prioritering mellom innkomne søknader legges det blant annet vekt på å sikre et kunstnerisk og geografisk mangfold av festivaler.</article></article><article class="legalArticle" data-lovdata-URL="LTI/forskrift/2008-05-23-485/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddstak</span></h2><article class="legalP" id="paragraf-6-ledd-1">Tilskudd etter denne forskriften skal ikke overstige 60 prosent av festivalens samlede budsjett. Budsjettet skal omfatte alle de aktiviteter festivalen søker støtte til.</article><article class="legalP" id="paragraf-6-ledd-2">Tildelingsutvalget kan gjøre unntak fra tilskuddstaket for festivaler som retter seg mot barn og unge.</article></article><article class="legalArticle" data-lovdata-URL="LTI/forskrift/2008-05-23-485/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddsbrev</span></h2><article class="legalP" id="paragraf-7-ledd-1">Det skal sendes et tilskuddsbrev til hver tilskuddsmottaker. Tilskuddsbrevet skal omtale:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">tilskuddsbeløp</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">hvilke formål midlene skal benyttes til</article></article></li><li data-li-identifier="c)" data-name="c)"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">utbetalingsordning</article></article></li><li data-li-identifier="d)" data-name="d)"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">eventuelle konkrete tiltak midlene skal benyttes til, eventuelle vilkår knyttet til bruken av midlene og eventuell frist for mottakeren å akseptere vilkårene</article></article></li><li data-li-identifier="e)" data-name="e)"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">krav til rapportering og frister</article></article></li><li data-li-identifier="f)" data-name="f)"><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">kontrolltiltak som kan bli iverksatt.</article></article></li></ul></article></article><article class="legalArticle" data-lovdata-URL="LTI/forskrift/2008-05-23-485/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" id="paragraf-8-ledd-1">Etter gjennomført festival skal tilskuddsmottaker sende inn en kortfattet rapport og et regnskap for bruken av midlene. Dersom mottatt tilskudd er større enn 200&#xa0;000 kroner, skal regnskapet være revidert av statsautorisert eller registrert revisor. Rapport og regnskap skal foreligge hos FILM&amp;KINO innen en nærmere fastsatt frist, som skal framgå av tildelingsbrevet.</article></article><article class="legalArticle" data-lovdata-URL="LTI/forskrift/2008-05-23-485/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sanksjoner</span></h2><article class="legalP" id="paragraf-9-ledd-1">Hvis mottatt tilskudd ikke benyttes i tråd med vilkårene for bruken av midlene, kan FILM&amp;KINO kreve hele eller deler av tilskuddet tilbakebetalt.</article></article><article class="legalArticle" data-lovdata-URL="LTI/forskrift/2008-05-23-485/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h2><article class="legalP" id="paragraf-10-ledd-1">Enkeltvedtak fattet av Tildelingsutvalget for tilskudd til filmfestivaler etter denne forskriften kan påklages til Kultur- og kirkedepartementet.</article></article><article class="legalArticle" data-lovdata-URL="LTI/forskrift/2008-05-23-485/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsordning</span></h2><article class="legalP" id="paragraf-11-ledd-1">Festivaler som i 2007 fikk tilskudd fra Kultur- og kirkedepartementet, Norsk filminstitutt eller FILM&amp;KINO skal, som en overgangsordning i 2008, ikke få lavere tilskudd enn i 2007.</article></article><article class="legalArticle" data-lovdata-URL="LTI/forskrift/2008-05-23-485/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft straks.</article></article></main></body></html>