<!DOCTYPE html><html lang="no"><head><title>Forskrift om tilskudd til utjevning av kostnadene ved forsendelse av sæd og inseminering av storfe og svin</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-04-13-368</dd><dt class="dokid">DokumentID</dt><dd class="dokid">LTI/forskrift/2008-04-13-368</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 4 s 815</dd><dt class="dateInForce">I kraft fra</dt><dd class="dateInForce">2008-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-01-22-133</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2008-04-22 13:50</dd><dt class="journalNumber">Journalnummer</dt><dd class="journalNumber">2008-0316</dd><dt class="titleShort">Korttittel</dt><dd class="titleShort">Forskrift om insemineringstilskudd</dd><dt class="title">Tittel</dt><dd class="title">Forskrift om tilskudd til utjevning av kostnadene ved forsendelse av sæd og inseminering av storfe og svin</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 13. april 2008 med hjemmel i lov 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2008-04-13-368</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til utjevning av kostnadene ved forsendelse av sæd og inseminering av storfe og svin<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Tilskudd</li><li>§ 5. Krav til dokumentasjon</li><li>§ 6. Organisering av insemineringstjenesten</li><li>§ 7. Krav til egenandel</li><li>§ 8. Søknad</li><li>§ 9. Utbetaling</li><li>§ 10. Kontroll</li><li>§ 11. Administrative sanksjoner</li><li>§ 12. Dispensasjon</li><li>§ 13. Klage</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-04-13-368" id="dokument"><h1>Forskrift om tilskudd til utjevning av kostnadene ved forsendelse av sæd og inseminering av storfe og svin</h1><article class="legalArticle" data-lovdata-URL="LTI/forskrift/2008-04-13-368/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å medvirke til at kostnadene med forsendelse av sæd og inseminering av storfe og svin kan holdes på samme nivå i hele landet.</article></article><article class="legalArticle" data-lovdata-URL="LTI/forskrift/2008-04-13-368/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder tilskudd til utjevning av pris på semintjenester på storfe og svin mellom husdyrbrukere med ulik geografisk lokalisering.</article></article><article class="legalArticle" data-lovdata-URL="LTI/forskrift/2008-04-13-368/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>semintekniker:</i> Inseminør godkjent av Mattilsynet i medhold av lov 19. desember 2003 nr. 124 om matproduksjon og mattrygghet mv. (matloven) med tilhørende forskrifter.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>godkjent avlsstasjon:</i> Avlsstasjon som er godkjent i medhold av matloven og lov 4. desember 1992 nr. 130 om husdyravl (husdyravlsloven), med tilhørende forskrifter.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>egenandel:</i> Det som brukeren selv betaler av kostnader ved inseminering og forsendelse. Produksjonskostnader for sæddoser til utsendelse fra distributør i Norge regnes ikke inn i grunnlaget for egenandelen.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>distributør:</i> Avlslag eller foretak som har som formål å distribuere sæd fra godkjent avlsstasjon i Norge eller sæd fra godkjent utenlandsk avlsorganisasjon/selskap fra importlager i Norge.</article></article></li></ul></article></article><article class="legalArticle" data-lovdata-URL="LTI/forskrift/2008-04-13-368/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd</span></h2><article class="legalP" id="paragraf-4-ledd-1">Tilskudd etter denne forskriften kan gis til distributører på grunnlag av dokumentasjon av gjennomførte inseminasjoner i kalenderåret pr. fylke fordelt på veterinær, semintekniker og eier/røkter. Bevilgningen fastsettes i jordbruksoppgjøret på grunnlag av prognoser fra distributører og en vurdering av hvor stor støtte det er behov for dersom formålet med tilskuddsordningen skal kunne oppfylles.</article><article class="legalP" id="paragraf-4-ledd-2">Statens landbruksforvaltning behandler søknadene og meddeler innvilget beløp innen 1. mars. Endringer som følge av nytt jordbruksoppgjør meddeles søkerne innen 1. juli.</article></article><article class="legalArticle" data-lovdata-URL="LTI/forskrift/2008-04-13-368/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til dokumentasjon</span></h2><article class="legalP" id="paragraf-5-ledd-1">Distributøren skal kunne dokumentere at det gis et likeverdig tilbud til alle brukere innenfor hvert enkelt fylke og mellom fylker.</article><article class="legalP" id="paragraf-5-ledd-2">Distributøren skal fortløpende føre oversikt over hvilke dyr som er inseminert med hvilken sæd.</article><article class="legalP" id="paragraf-5-ledd-3">Denne dokumentasjonen skal uten opphold kunne legges fram ved kontroll, jf. § 10.</article></article><article class="legalArticle" data-lovdata-URL="LTI/forskrift/2008-04-13-368/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Organisering av insemineringstjenesten</span></h2><article class="legalP" id="paragraf-6-ledd-1">Ansvar for organiseringen av insemineringstjenesten skal ivaretas av godkjent avlslag eller distributør av sæd fra godkjent avlsorganisasjon i henhold til husdyravlsloven, forskrift 13. januar 1999 nr. 68 om godkjente (reinavla) avlsdyr av storfe, forskrift 13. januar 1999 nr. 66 om godkjente (reinavla) avlssvin og hybridavlssvin, og matloven med tilhørende forskrifter.</article><article class="legalP" id="paragraf-6-ledd-2">Insemineringen skal utføres av veterinær, semintekniker eller eier/røkter med tillatelse fra Mattilsynet for eierinseminasjon og det skal nyttes sæd fra godkjent avlsstasjon i henhold til matloven med tilhørende forskrifter.</article></article><article class="legalArticle" data-lovdata-URL="LTI/forskrift/2008-04-13-368/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til egenandel</span></h2><article class="legalP" id="paragraf-7-ledd-1">Distributøren skal fastsette og kreve inn en egenandel for sæden og insemineringene utført av veterinær eller semintekniker.</article><article class="legalP" id="paragraf-7-ledd-2">Egenandelene ved inseminering som utføres av henholdsvis veterinærer og seminteknikere skal gjenspeile forskjellen i de faktiske kostnader for de respektive grupper. Ved fastsettelse av egenandel ved inseminering utført av veterinær skal det tas hensyn til at det gis tilskudd til reiser ved syke- og inseminasjonsbesøk. Egenandelene ved inseminering utført av veterinær og semintekniker skal likevel settes slik at de innenfor hver gruppe holdes på samme nivå i alle fylker hvor distributøren opererer.</article><article class="legalP" id="paragraf-7-ledd-3">Egenandelen for distribusjon av sæden ved eierinseminasjon skal settes slik at egenandelen kan holdes på omtrent samme nivå i alle fylker hvor distributøren opererer.</article><article class="legalP" id="paragraf-7-ledd-4">Distributøren er likevel ikke forpliktet til å dekke kostnader over kr 900,- for en enkelt inseminering. Brukere i områder hvor en slik kostnad kan påregnes skal i stedet tilbys støtte til alternative løsninger, f.eks. opplæring og autorisasjon for eierinseminasjon, kjøp av avlsdyr, forutsatt at slike alternativer kan anses avlsmessig tilfredsstillende.</article><article class="legalP" id="paragraf-7-ledd-5">Prinsippet om lik egenandel kan fravikes i de tilfeller der det inseminerende personell etter avtale gir kvantumsrabatter ved flere insemineringer i samme besetning til samme tid. Prinsippet om lik egenandel for eierinseminasjon kan likeens fravikes ved bestilling av flere sæddoser. Dette skal ikke føre til økte satser for enkeltinsemineringer.</article></article><article class="legalArticle" data-lovdata-URL="LTI/forskrift/2008-04-13-368/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad</span></h2><article class="legalP" id="paragraf-8-ledd-1">Søknad om tilskudd for inneværende år sendes til Statens landbruksforvaltning. Søknadsfristen er 1. februar.</article><article class="legalP" id="paragraf-8-ledd-2">Vedlagt søknaden skal følge regnskap for foregående år som viser kostnadene innenfor hvert enkelt område som betjenes av henholdsvis veterinær, semintekniker eller eier/røkter. Det skal følge en statistikk som viser antall førstegangsinsemineringer og insemineringer totalt innenfor de samme områder. Det skal også legges ved en prognose for inseminasjoner pr. fylke fordelt på veterinær, semintekniker og eier/røkter for søknadsåret.</article><article class="legalP" id="paragraf-8-ledd-3">Regnskap og oppgaver skal være attestert av statsautorisert revisor.</article></article><article class="legalArticle" data-lovdata-URL="LTI/forskrift/2008-04-13-368/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling</span></h2><article class="legalP" id="paragraf-9-ledd-1">Innvilget tilskudd utbetales à konto til den distributøren som fremsatte søknaden, fordelt på to terminer pr. år. Utbetalingsdato for første termin er 1. mars, og for andre termin 1. september.</article><article class="legalP" id="paragraf-9-ledd-2">Tilskuddet kan ikke overdras til eie eller pant.</article><article class="legalP" id="paragraf-9-ledd-3">Dersom utbetalt beløp ikke benyttes fullt ut innen budsjettåret (kalenderåret) skal gjenstående sum trekkes fra ved første utbetaling påfølgende år.</article></article><article class="legalArticle" data-lovdata-URL="LTI/forskrift/2008-04-13-368/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" id="paragraf-10-ledd-1">Statens landbruksforvaltning fører kontroll med at bestemmelsene i denne forskriften er oppfylt. Distributørene plikter å åpne for innsyn i virksomheten og å legge fram de dokumenter som Statens landbruksforvaltning anser som nødvendig for gjennomføringen av kontrollen.</article></article><article class="legalArticle" data-lovdata-URL="LTI/forskrift/2008-04-13-368/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Administrative sanksjoner</span></h2><article class="legalP" id="paragraf-11-ledd-1">Statens landbruksforvaltning kan helt eller delvis kreve utbetalt tilskudd tilbakebetalt dersom det viser seg at forskriftens bestemmelser ikke er oppfylt. Det kan kreves forsinkelsesrente i henhold til lov 17. desember 1976 nr. 100 om renter ved forsinket betaling m.m. for det beløp som kreves tilbakebetalt.</article></article><article class="legalArticle" data-lovdata-URL="LTI/forskrift/2008-04-13-368/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Statens landbruksforvaltning kan i særlige tilfeller fravike bestemmelsene i forskriften.</article></article><article class="legalArticle" data-lovdata-URL="LTI/forskrift/2008-04-13-368/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Vedtak etter forskriften kan påklages til Landbruks- og matdepartementet, jf. forvaltningslovens § 28. Klagefrist er tre uker. En eventuell klage skal stiles til Landbruks- og matdepartementet, men sendes Statens landbruksforvaltning.</article></article><article class="legalArticle" data-lovdata-URL="LTI/forskrift/2008-04-13-368/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Denne forskrift trer i kraft 1. juni 2008. Fra samme dato oppheves forskrift 22. januar 2002 nr. 133 om tilskudd til utjevning av kostnadene ved forsendelse av sæd og inseminering på storfe og svin.</article></article></main></body></html>