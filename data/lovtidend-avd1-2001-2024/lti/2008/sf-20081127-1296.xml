<!DOCTYPE html><html lang="no"><head><title>Vedtak om tollavgifter for budsjetterminen 2009</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-11-27-1296</dd><dt class="dokid">DokumentID</dt><dd class="dokid">LTI/forskrift/2008-11-27-1296</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 13 s 1809</dd><dt class="dateInForce">I kraft fra</dt><dd class="dateInForce">Budsjetterminen 2009</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li><li>lov/2007-12-21-119</li></ul></dd><dt class="dateOfPublication">Kunngjort</dt><dd class="dateOfPublication">2008-12-11 13:15</dd><dt class="journalNumber">Journalnummer</dt><dd class="journalNumber">2008-1016</dd><dt class="titleShort">Korttittel</dt><dd class="titleShort">Vedtak om tollavgifter, 2009</dd><dt class="title">Tittel</dt><dd class="title">Vedtak om tollavgifter for budsjetterminen 2009</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Kunngjøring fra Finansdepartementet av stortingsvedtak 27. november 2008 med hjemmel i Kongeriget Norges Grundlov 17. mai 1814 § 75 bokstav a og lov 21. desember 2007 nr. 119 om toll og vareførsel (tolloven).</dd><dt class="refid">RefID</dt><dd class="refid">forskrift/2008-11-27-1296</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om tollavgifter for budsjetterminen 2009<ul class="tocSubUl"><li>§ 1. Plikten til å svare toll</li><li>§ 2. Preferansetoll</li><li>§ 3. Nedsettelse av ordinære tollsatser</li><li>§ 4. Tollmessige handels- eller beskyttelsestiltak</li><li>§ 5. Gjennomføring av revidert overenskomst om tollfri markedsadgang for farmasøytiske produkter</li><li>§ 6. Kunngjøring av Stortingets tollvedtak mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2008-11-27-1296" id="dokument"><h1>Vedtak om tollavgifter for budsjetterminen 2009</h1><article class="legalArticle" data-lovdata-URL="LTI/forskrift/2008-11-27-1296/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Plikten til å svare toll</span></h2><article class="legalP" id="paragraf-1-ledd-1">Fra 1. januar 2009 skal det svares toll ved innførsel av varer etter bestemmelsene i lov 21. desember 2007 nr. 119 om toll og vareførsel og etter de satser som er fastsatt etter annet ledd.</article><article class="legalP" id="paragraf-1-ledd-2">De ordinære tollsatsene for 2008 skal fortsatt gjelde fra 1. januar 2009, med de endringer som følger av vedlegg 3 og 4.</article></article><article class="legalArticle" data-lovdata-URL="LTI/forskrift/2008-11-27-1296/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Preferansetoll</span></h2><article class="legalP" id="paragraf-2-ledd-1">Vareførsel som er omfattet av handelsavtale inngått med fremmed stat eller gruppe av stater, skal innenfor rammen av slike avtaler innrømmes preferansetoll. Tilsvarende gjelder for vareførsel som er omfattet av bilateral eller unilateral erklæring i tilknytning til slik avtale og vareførsel som er omfattet av det generelle system for preferansetoll for utviklingsland (GSP). Preferansetollbehandling er betinget av at krav til opprinnelse mv., slik som fastsatt i opprinnelsesreglene til vedkommende handelsavtale eller preferansesystem, samt vilkår fastsatt i lov 21. desember 2007 nr. 119 om toll og vareførsel, er oppfylt.</article><article class="legalP" id="paragraf-2-ledd-2">Departementet gis fullmakt til å iverksette de tollreduksjoner og andre tollmessige forhold som følger av handelsavtale som framforhandles med annen stat.</article><article class="legalP" id="paragraf-2-ledd-3">Departementet gis fullmakt til å utvide den eksisterende særordningen for Botswana og Namibia under GSP-ordningen til å omfatte Swaziland og til etablering av et indikativt tak for import av storfekjøtt fra Swaziland på 500 tonn per år, samt til at disse endringene notifiseres overfor WTO og UNCTAD.</article></article><article class="legalArticle" data-lovdata-URL="LTI/forskrift/2008-11-27-1296/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nedsettelse av ordinære tollsatser</span></h2><article class="legalP" id="paragraf-3-ledd-1">Departementet kan sette ned den fastsatte tollsats på enkelte vareslag, slik som bestemt i lov 21. desember 2007 nr. 119 om toll og vareførsel § 9-1 til § 9-5.</article></article><article class="legalArticle" data-lovdata-URL="LTI/forskrift/2008-11-27-1296/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tollmessige handels- eller beskyttelsestiltak</span></h2><article class="legalP" id="paragraf-4-ledd-1">Kongen kan, innenfor de rammer som følger av avtale med fremmed stat eller organisasjon, iverksette tollmessige handels- eller beskyttelsestiltak i form av økning av den ordinære tollsatsen på enkelte vareslag, dersom det foreligger slike omstendigheter som framgår av lov 21. desember 2007 nr. 119 om toll og vareførsel § 10-1 til § 10-7.</article></article><article class="legalArticle" data-lovdata-URL="LTI/forskrift/2008-11-27-1296/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gjennomføring av revidert overenskomst om tollfri markedsadgang for farmasøytiske produkter</span></h2><article class="legalP" id="paragraf-5-ledd-1">Stortinget samtykker i å binde tollsatsene i henhold til den reviderte produktlisten til overenskomst mellom en gruppe WTO-medlemmer om tollfri markedsadgang for farmasøytiske produkter, som inntatt i utrykt vedlegg.</article></article><article class="legalArticle" data-lovdata-URL="LTI/forskrift/2008-11-27-1296/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kunngjøring av Stortingets tollvedtak mv.</span></h2><article class="legalP" id="paragraf-6-ledd-1">Stortingets tollvedtak med de satser som skal gjelde for budsjettåret 2009, skal departementet kunngjøre slik som bestemt i lov 21. desember 2007 nr. 119 om toll og vareførsel § 1-6.</article><article class="legalP" id="paragraf-6-ledd-2">Departementet gis fullmakt til å innarbeide nye tariffoppdelinger eller endre gjeldende oppdelinger. Nye og endrede oppdelinger skal departementet kunngjøre slik som bestemt i første ledd.</article></article></main></body></html>