<!DOCTYPE html><html lang="no"><head><title>Forskrift om utvidet registrering av utleggsforretninger i Løsøreregisteret (utleggsregistreringsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-02-19-158</dd><dt class="dokid">DokumentID</dt><dd class="dokid">LTI/forskrift/2008-02-19-158</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 2 s 403</dd><dt class="dateInForce">I kraft fra</dt><dd class="dateInForce">2008-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§34</li><li>lov/1935-06-07-2/§34a</li></ul></dd><dt class="dateOfPublication">Kunngjort</dt><dd class="dateOfPublication">2008-02-22 13:50</dd><dt class="journalNumber">Journalnummer</dt><dd class="journalNumber">2008-0153</dd><dt class="titleShort">Korttittel</dt><dd class="titleShort">Utleggsregistreringsforskriften</dd><dt class="title">Tittel</dt><dd class="title">Forskrift om utvidet registrering av utleggsforretninger i Løsøreregisteret (utleggsregistreringsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 19. februar 2008 med hjemmel i lov 7. juni 1935 nr. 2 om tinglysing § 34 femte ledd og § 34a annet og fjerde ledd.</dd><dt class="refid">RefID</dt><dd class="refid">forskrift/2008-02-19-158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utvidet registrering av utleggsforretninger i Løsøreregisteret (utleggsregistreringsforskriften)<ul class="tocSubUl"><li>§ 1. Saklig virkeområde</li><li>§ 2. Registrering av opplysninger om utleggstrekk og «intet til utlegg»</li><li>§ 3. Tilleggsopplysninger som bare kan gis ut til saksøkte og kredittopplysningsbyråer</li><li>§ 4. Plikt til å gi gjenpart til den omspurte ved utlevering av opplysninger. Mottakerens informasjonsplikt</li><li>§ 5. Sletting av opplysninger om utleggstrekk</li><li>§ 6. Sletting av opplysninger om «intet til utlegg»</li><li>§ 7. Oppbevaring, oppdateringer og teknologisk løsning</li><li>§ 8. Ikraftsettings- og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2008-02-19-158" id="dokument"><h1>Forskrift om utvidet registrering av utleggsforretninger i Løsøreregisteret (utleggsregistreringsforskriften)</h1><article class="legalArticle" data-lovdata-URL="LTI/forskrift/2008-02-19-158/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Saklig virkeområde</span></h2><article class="legalP" id="paragraf-1-ledd-1">Forskriften gjelder for utleggsforretninger hos de alminnelige namsmyndighetene og Statens innkrevingssentral der det blir besluttet utleggstrekk. Den gjelder også for utleggsforretninger hos de alminnelige namsmyndighetene som blir avsluttet med «intet til utlegg».</article></article><article class="legalArticle" data-lovdata-URL="LTI/forskrift/2008-02-19-158/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering av opplysninger om utleggstrekk og «intet til utlegg»</span></h2><article class="legalP" id="paragraf-2-ledd-1">Følgende opplysninger om utleggstrekk registreres på saksøktes blad i Løsøreregisteret:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">datoen for utleggsforretningen</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">utleggstrekkets størrelse</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">trekkperiodens begynnelse og utløp, dersom trekkperiode er fastsatt.</article></article></li></ul><p class="leddfortsettelse">Utleggstrekkets prioritet skal ikke registreres.</p></article><article class="legalP" id="paragraf-2-ledd-2">Utleggstrekk som i henhold til utleggsforretningen skal være avsluttet innen utløpet av to kalendermåneder etter den måneden utleggsforretningen ble holdt, skal ikke registreres. Trekk som namsmannen har besluttet etter gjeldsordningsloven § 3-3 annet ledd, skal ikke registreres.</article><article class="legalP" id="paragraf-2-ledd-3">Har namsmyndigheten eller en domstol besluttet endringer i et utleggstrekks størrelse eller trekkperiode, skal den aktuelle namsmyndigheten omgående melde endringen til Løsøreregisteret, som oppdaterer de registrerte opplysningene om trekket.</article><article class="legalP" id="paragraf-2-ledd-4">Registrering av «intet til utlegg» etter tvangsfullbyrdelsesloven § 7-25 skal angi datoen for forretningen.</article></article><article class="legalArticle" data-lovdata-URL="LTI/forskrift/2008-02-19-158/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggsopplysninger som bare kan gis ut til saksøkte og kredittopplysningsbyråer</span></h2><article class="legalP" id="paragraf-3-ledd-1">Opplysning om hvem som er namsmyndighet for utleggstrekk eller forretning om «intet til utlegg», skal ikke registreres på saksøktes blad. Løsøreregisteret skal likevel notere opplysning om hvem som er namsmyndighet for forretningen. Løsøreregisteret kan på samme måte notere opplysninger om saksøkers og dennes prosessfullmektigs navn og fødselsnummer eller organisasjonsnummer, og saksøkers eller prosessfullmektigens saksnummer.</article><article class="legalP" id="paragraf-3-ledd-2">Opplysningene nevnt i første ledd kan bare gis videre til kredittopplysningsbyråer og til saksøkte selv. Kredittopplysningsbyråer kan bare gi disse opplysningene videre til saksøkte selv.</article></article><article class="legalArticle" data-lovdata-URL="LTI/forskrift/2008-02-19-158/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å gi gjenpart til den omspurte ved utlevering av opplysninger. Mottakerens informasjonsplikt</span></h2><article class="legalP" id="paragraf-4-ledd-1">Når Løsøreregisteret gir ut opplysninger om utleggstrekk eller forretninger om «intet til utlegg» som gjelder en fysisk person, skal den omspurte vederlagsfritt orienteres ved gjenpart. Dette gjelder likevel ikke når opplysningene gis ut til et kredittopplysningsbyrå.</article><article class="legalP" id="paragraf-4-ledd-2">Gjenparten skal gi informasjon om innholdet av de utleverte opplysningene og om hvem de er utlevert til, herunder navn og adresse til den behandlingsansvarlige mottakeren.</article></article><article class="legalArticle" data-lovdata-URL="LTI/forskrift/2008-02-19-158/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sletting av opplysninger om utleggstrekk</span></h2><article class="legalP" id="paragraf-5-ledd-1">Når et utleggstrekk skal slettes fra registeret etter tinglysingsloven § 34a fjerde ledd første punktum fordi den opprinnelig fastsatte trekkperioden er løpt ut, skal slettingen skje innen to virkedager etter at trekkperioden er løpt ut.</article><article class="legalP" id="paragraf-5-ledd-2">Når Løsøreregisteret mottar beslutning fra namsmannen om opphevelse av utleggsforretningen etter tvangsfullbyrdelsesloven § 7-28, eller skriftlig erklæring fra saksøkeren hvor denne gir avkall på sin rett etter utleggsforretningen, jf. § 7-27, skal registerføreren straks sørge for sletting av utleggstrekket. Erklæring fra saksøkeren innleveres til namsmannen, som sørger for melding til Løsøreregisteret om sletting.</article></article><article class="legalArticle" data-lovdata-URL="LTI/forskrift/2008-02-19-158/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sletting av opplysninger om «intet til utlegg»</span></h2><article class="legalP" id="paragraf-6-ledd-1">Sletting av forretning om «intet til utlegg» i medhold av tinglysingsloven § 34a fjerde ledd annet punktum skal skje innen to virkedager etter at treårsfristen er løpt ut.</article><article class="legalP" id="paragraf-6-ledd-2">Når Løsøreregisteret mottar beslutning om sletting fra namsmannen etter tvangsfullbyrdelsesloven § 7-29, eller skriftlig erklæring fra saksøkeren om at kravet som lå til grunn for forretningen er falt bort, skal registerføreren straks sørge for sletting av utleggsforretningen. Erklæring fra saksøkeren innleveres til namsmannen, som sørger for melding til Løsøreregisteret om sletting.</article></article><article class="legalArticle" data-lovdata-URL="LTI/forskrift/2008-02-19-158/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppbevaring, oppdateringer og teknologisk løsning</span></h2><article class="legalP" id="paragraf-7-ledd-1">Elektronisk oversending av dokumenter og opplysninger som nevnt i forskriften her fra Statens innkrevingssentral til Løsøreregisteret og fra Løsøreregisteret til brukerne skal sikres i en teknologisk løsning som til enhver tid ivaretar tilfredsstillende sikkerhet med hensyn til konfidensialitet, integritet og tilgjengelighet, jf. personopplysingsloven § 13. Oversendingen skal krypteres. Det skal etableres metoder for å sikre ikke-benekting.</article><article class="legalP" id="paragraf-7-ledd-2">Løsøreregisteret skal jevnlig sende informasjon om slettinger og endringer av utleggsforretninger som nevnt i § 1 til de kredittopplysningsbyråene som etter avtale mottar informasjon fra Løsøreregisteret om utleggsforretninger. Kredittopplysningsbyråene plikter å oppdatere sine databaser på bakgrunn av endringsmeldingene.</article><article class="legalP" id="paragraf-7-ledd-3">Løsøreregisteret skal oppbevare elektroniske dokumenter i henhold til reglene som er fastsatt i eller i medhold av lov 4. desember 1992 nr. 126 om arkiv.</article></article><article class="legalArticle" data-lovdata-URL="LTI/forskrift/2008-02-19-158/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsettings- og overgangsbestemmelser</span></h2><article class="legalP" id="paragraf-8-ledd-1">Forskriften trer i kraft 1. mars 2008.</article><article class="legalP" id="paragraf-8-ledd-2">Forskriften gjelder for utleggsforretninger som holdes etter ikrafttredelsen.</article></article></main></body></html>