<!DOCTYPE html><html lang="no"><head><title>Forskrift om forsøksordning som gir psykologer rett til å dokumentere arbeidsuførhet (sykmelde)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2008-07-02-774</dd><dt class="dokid">DokumentID</dt><dd class="dokid">LTI/forskrift/2008-07-02-774</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 8 s 1257</dd><dt class="dateInForce">I kraft fra</dt><dd class="dateInForce">2009-01-01 – 2011-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§25-13</li></ul></dd><dt class="dateOfPublication">Kunngjort</dt><dd class="dateOfPublication">2008-07-04 14:05</dd><dt class="journalNumber">Journalnummer</dt><dd class="journalNumber">2008-0643</dd><dt class="titleShort">Korttittel</dt><dd class="titleShort">Forskrift om psykologers rett til å sykmelde</dd><dt class="title">Tittel</dt><dd class="title">Forskrift om forsøksordning som gir psykologer rett til å dokumentere arbeidsuførhet (sykmelde)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og inkluderingsdepartementet 2. juli 2008 med hjemmel i lov 28. februar 1997 nr. 19 om folketrygd (folketrygdloven) § 25-13 tredje ledd.</dd><dt class="refid">RefID</dt><dd class="refid">forskrift/2008-07-02-774</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøksordning som gir psykologer rett til å dokumentere arbeidsuførhet (sykmelde)<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Rett til å delta i forsøket</li><li>§ 4. Informasjon til pasienten</li><li>§ 5. Erklæring om arbeidsuførhet</li><li>§ 6. Takster</li><li>§ 7. Utfyllende retningslinjer</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2008-07-02-774" id="dokument"><h1>Forskrift om forsøksordning som gir psykologer rett til å dokumentere arbeidsuførhet (sykmelde)</h1><article class="legalArticle" data-lovdata-URL="LTI/forskrift/2008-07-02-774/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften har som formål å regulere en forsøksordning hvor psykologer på nærmere vilkår gis anledning til å dokumentere arbeidsuførhet (sykmelde).</article></article><article class="legalArticle" data-lovdata-URL="LTI/forskrift/2008-07-02-774/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h2><article class="legalP" id="paragraf-2-ledd-1">Forskriften gjelder i fylkene Telemark og Akershus. Psykologer som skal delta i forsøksordningen må utøve virksomhet i forsøksfylkene.</article></article><article class="legalArticle" data-lovdata-URL="LTI/forskrift/2008-07-02-774/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til å delta i forsøket</span></h2><article class="legalP" id="paragraf-3-ledd-1">Forsøket omfatter psykologer med behandlingsansvar i offentlig helsetjeneste og privatpraktiserende spesialister i klinisk psykologi med behandlingsansvar, og med eller uten avtale om driftstilskott med regionalt helseforetak.</article><article class="legalP" id="paragraf-3-ledd-2">Psykologer som skal delta i forsøket må ha gjennomført opplæring i trygdefaglige emner mv. Arbeids- og velferdsdirektoratet fastsetter nærmere bestemmelser om omfanget av opplæringen.</article><article class="legalP" id="paragraf-3-ledd-3">Psykologer som vil delta i forsøksordningen skal sende søknad til arbeids- og velferdsetaten i fylkene. De utvidede rettigheter i henhold til forskriften gjelder fra det tidspunkt arbeids- og velferdsetaten i fylkene har gjort vedtak om at psykologen fyller vilkårene for å delta i forsøket.</article><article class="legalP" id="paragraf-3-ledd-4">Dersom en deltaker ikke lenger oppfyller vilkårene for å delta i forsøksordningen, bortfaller retten til å delta. Deltakeren skal i slike tilfeller gi melding til Arbeids- og velferdsetaten i fylkene.</article></article><article class="legalArticle" data-lovdata-URL="LTI/forskrift/2008-07-02-774/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon til pasienten</span></h2><article class="legalP" id="paragraf-4-ledd-1">Psykologen skal fra første sykmelding informere pasienten om at han/hun er en del av et forsøk og om hva det innebærer.</article></article><article class="legalArticle" data-lovdata-URL="LTI/forskrift/2008-07-02-774/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Erklæring om arbeidsuførhet</span></h2><article class="legalP" id="paragraf-5-ledd-1">Vilkåret i folketrygdloven § 8-7 om legeerklæring for rett til sykepenger gjelder ikke når arbeidsuførhet dokumenteres med erklæring fra psykologer som deltar i forsøket. Det gjøres tilsvarende unntak fra vilkåret om erklæring fra lege i § 8-4 bokstav b). Adgangen til å dokumentere arbeidsuførhet i medhold av første og andre punktum er begrenset til å gjelde ved sykdom og skade som har direkte sammenheng med psykiske lidelser. Det er et vilkår for unntak fra kravet om legeerklæring etter folketrygdloven § 8-7 fjerde ledd at psykologen dokumenterer at slik sykdom eller skade er til hinder for arbeidsrelaterte aktiviteter. Folketrygdloven § 8-7 andre, tredje og fjerde ledd gjelder tilsvarende for erklæring fra psykolog.</article><article class="legalP" id="paragraf-5-ledd-2">Sykmelding som nevnt i første ledd første og andre punktum kan gis for en sammenhengende periode på inntil 12 uker med mulighet til forlengelse for en periode som til sammen ikke overstiger 26 uker. Det er en forutsetning at psykologen etter 10 ukers sykmelding informerer pasientens lege om sykmeldingen, med spørsmål om legen har opplysninger om forhold som har betydning i forhold til fortsatt sykmelding. Pasienten må samtykke i at psykologen og legen utveksler taushetsbelagte opplysninger om ham/henne, jf. helsepersonelloven § 25 første ledd og § 45 første ledd. Pasienten skal informeres om at slikt samtykke er nødvendig for at psykologen fortsatt kan sykmelde.</article><article class="legalP" id="paragraf-5-ledd-3">Folketrygdloven § 21-4 andre ledd tredje punktum om opplysningsplikt i legeerklæring om sykefravær der en sykdom eller skade kan ha sammenheng med arbeidssituasjonen, og § 25-7 om utelukkelse fra å utstede legeerklæringer gjelder tilsvarende for helsepersonell som deltar i forsøket.</article></article><article class="legalArticle" data-lovdata-URL="LTI/forskrift/2008-07-02-774/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Takster</span></h2><article class="legalP" id="paragraf-6-ledd-1">Takster for utstedelse av erklæring ved arbeidsuførhet fastsettes av Arbeids- og velferdsdirektoratet.</article></article><article class="legalArticle" data-lovdata-URL="LTI/forskrift/2008-07-02-774/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende retningslinjer</span></h2><article class="legalP" id="paragraf-7-ledd-1">Arbeids- og velferdsdirektoratet gir nærmere retningslinjer for praktiseringen av forsøksordningen.</article></article><article class="legalArticle" data-lovdata-URL="LTI/forskrift/2008-07-02-774/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. januar 2009 og løper ut 31. desember 2011.</article></article></main></body></html>