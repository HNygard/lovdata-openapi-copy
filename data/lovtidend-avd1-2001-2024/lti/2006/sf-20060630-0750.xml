<!DOCTYPE html><html lang="no"><head><title>Forskrift om endring i forskrift om ordningen av påtalemyndigheten (Påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-30-750</dd><dt class="dokid">DokumentID</dt><dd class="dokid">LTI/forskrift/2006-06-30-750</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 9 s 1273</dd><dt class="dateInForce">I kraft fra</dt><dd class="dateInForce">2006-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§102</li></ul></dd><dt class="dateOfPublication">Kunngjort</dt><dd class="dateOfPublication">2006-06-30</dd><dt class="journalNumber">Journalnummer</dt><dd class="journalNumber">2006-0605</dd><dt class="titleShort">Korttittel</dt><dd class="titleShort">Endr. i påtaleinstruksen</dd><dt class="title">Tittel</dt><dd class="title">Forskrift om endring i forskrift om ordningen av påtalemyndigheten (Påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 30. juni 2006 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 102 annet ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2006-06-30-750</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ordningen av påtalemyndigheten (Påtaleinstruksen).<ul class="tocSubUl"><li>I<ul class="tocSubUl"><li>§ 9A-1. Oppnevning av forsvarer</li><li>§ 9A-2. Hvem som skal oppnevne forsvarer</li><li>§ 9A-3. Fritt forsvarervalg</li><li>§ 9A-4. Hvem som ellers skal oppnevnes</li><li>§ 9A-5. Varigheten av oppnevningen</li><li>§ 9A-6. Orientering til tingretten</li><li>§ 9A-7. Klage</li><li>§ 9A-8. Fastsetting av salær til forsvarer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-30-750" id="dokument"><h1>Forskrift om endring i forskrift om ordningen av påtalemyndigheten (Påtaleinstruksen).</h1><section class="section" data-name="kapI" id="kapittel-1" data-lovdata-URL="LTI/forskrift/2006-06-30-750/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. juni 1985 nr. 1679 om ordningen av påtalemyndigheten (Påtaleinstruksen) gjøres følgende endring:</article> <article class="defaultP" margin-top="true">Nytt kapittel 9A skal lyde:</article><span class="futuretitle" id="kapittel-1-foreslåttittel-1">Kap. 9A. Påtalemyndighetens oppnevning av forsvarer</span><article class="futureLegalArticle" data-name="§9A-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9A-1</span>. <span class="legalArticleTitle">Oppnevning av forsvarer</span></span><article class="legalP" id="kapittel-1-foreslåttparagraf-1-ledd-1">En siktet som er pågrepet, skal så vidt mulig ha forsvarer straks det er klart at han ikke vil bli løslatt innen 24 timer etter pågripelsen, jf. straffeprosessloven § 98 første ledd.</article><article class="legalP" id="kapittel-1-foreslåttparagraf-1-ledd-2">Siktede skal spørres om han ønsker forsvarer, og om det eventuelt ønskes en bestemt forsvarer. Svaret skal føres inn i arrestjournalen.</article></article><article class="futureLegalArticle" data-name="§9A-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9A-2</span>. <span class="legalArticleTitle">Hvem som skal oppnevne forsvarer</span></span><article class="legalP" id="kapittel-1-foreslåttparagraf-2-ledd-1">Når det skal oppnevnes forsvarer etter straffeprosessloven § 98 første ledd, skal påtalemyndigheten straks avklare om det er tingretten eller påtalemyndigheten som skal foreta oppnevnelsen.</article><article class="legalP" id="kapittel-1-foreslåttparagraf-2-ledd-2">Dersom behovet for forsvarer oppstår innenfor tingrettens åpningstid, og det ikke er noe som tilsier at retten ikke straks kan behandle begjæringen, skal begjæring om oppnevning av forsvarer sendes til tingretten. Sammen med begjæringen skal påtalemyndigheten opplyse om den pågrepne ønsker en bestemt forsvarer.</article></article><article class="futureLegalArticle" data-name="§9A-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 9A-3</span>. <span class="legalArticleTitle">Fritt forsvarervalg</span></span><article class="legalP" id="kapittel-1-foreslåttparagraf-3-ledd-1">Når påtalemyndigheten skal oppnevne forsvarer, og den pågrepne ber om en bestemt forsvarer, skal denne oppnevnes etter reglene i straffeprosessloven § 102 første ledd.</article></article><article class="futureLegalArticle" data-name="§9A-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 9A-4</span>. <span class="legalArticleTitle">Hvem som ellers skal oppnevnes</span></span><article class="legalP" id="kapittel-1-foreslåttparagraf-4-ledd-1">Når den pågrepne ikke har bedt om en bestemt forsvarer, eller den som er ønsket er forhindret fra å påta seg vervet, skal påtalemyndigheten oppnevne den forsvarer som står for tur på en liste over faste forsvarere som påtalemyndigheten har innhentet fra den lokale tingretten.</article><article class="legalP" id="kapittel-1-foreslåttparagraf-4-ledd-2">Påtalemyndigheten må sørge for å holde listen over faste forsvarere à jour gjennom kontakt med tingretten.</article><article class="legalP" id="kapittel-1-foreslåttparagraf-4-ledd-3">Alle henvendelser til advokater som ledd i oppnevnelsen av forsvarer skal journalføres hos påtalemyndigheten.</article></article><article class="futureLegalArticle" data-name="§9A-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9A-5</span>. <span class="legalArticleTitle">Varigheten av oppnevningen</span></span><article class="legalP" id="kapittel-1-foreslåttparagraf-5-ledd-1">Påtalemyndighetens oppnevning av forsvarer gjelder fra oppnevningen og frem til den pågrepne løslates eller fremstilles for retten, eventuelt frem til retten på et tidligere tidspunkt behandler spørsmål om oppnevnelse av forsvarer, jf. § 9A-7.</article></article><article class="futureLegalArticle" data-name="§9A-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 9A-6</span>. <span class="legalArticleTitle">Orientering til tingretten</span></span><article class="legalP" id="kapittel-1-foreslåttparagraf-6-ledd-1">Når påtalemyndigheten oppnevner forsvarer, skal den sende kopi av oppnevningen og siktelsen til tingretten.</article></article><article class="futureLegalArticle" data-name="§9A-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 9A-7</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-7-ledd-1">Den pågrepne kan bringe en unnlatelse av å oppnevne forsvarer og påtalemyndighetens avgjørelse av hvem som skal oppnevnes, inn for tingretten. Påtalemyndigheten skal være behjelpelig med straks å sende saken til retten.</article><article class="legalP" id="kapittel-1-foreslåttparagraf-7-ledd-2">Retten skal vurdere om påtalemyndighetens beslutning er i samsvar med straffeprosessloven. Retten kan gjøre de endringer i beslutningen som den anser hensiktsmessig.</article></article><article class="futureLegalArticle" data-name="§9A-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 9A-8</span>. <span class="legalArticleTitle">Fastsetting av salær til forsvarer</span></span><article class="legalP" id="kapittel-1-foreslåttparagraf-8-ledd-1">Tingretten skal motta, kontrollere og honorere arbeidsoppgave og salærkrav fra forsvarer oppnevnt av påtalemyndigheten. Eventuell feilsending av arbeidsoppgave og salærkrav til påtalemyndigheten skal oversendes tingretten, med kopi til forsvareren.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2006-06-30-750/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. juli 2006.</article></section></main></body></html>