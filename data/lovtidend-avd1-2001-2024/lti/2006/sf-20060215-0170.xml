<!DOCTYPE html><html lang="no"><head><title>Forskrift om tilskudd til tiltak for å tilrettelegge beitearealer for trekkende hvitkinngås og kortnebbgås.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-02-15-170</dd><dt class="dokid">DokumentID</dt><dd class="dokid">LTI/forskrift/2006-02-15-170</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 3 s 284</dd><dt class="dateInForce">I kraft fra</dt><dd class="dateInForce">2006-02-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2006-02-17</dd><dt class="journalNumber">Journalnummer</dt><dd class="journalNumber">2006-0139</dd><dt class="titleShort">Korttittel</dt><dd class="titleShort">Forskrift om tilskudd til beite for gjess</dd><dt class="title">Tittel</dt><dd class="title">Forskrift om tilskudd til tiltak for å tilrettelegge beitearealer for trekkende hvitkinngås og kortnebbgås.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 15. februar 2006 med hjemmel i lov 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2006-02-15-170</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til tiltak for å tilrettelegge beitearealer for trekkende hvitkinngås og kortnebbgås.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår</li><li>§ 4. Søknad og utbetaling</li><li>§ 5. Administrasjon, dispensasjon og klage</li><li>§ 6. Opplysningsplikt og kontroll</li><li>§ 7. Avkorting ved regelverksbrudd</li><li>§ 8. Avkorting ved feilopplysninger</li><li>§ 9. Beregning og innkreving av avkortingsbeløp mv.</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-02-15-170" id="dokument"><h1>Forskrift om tilskudd til tiltak for å tilrettelegge beitearealer for trekkende hvitkinngås og kortnebbgås.</h1><article class="legalArticle" data-lovdata-URL="LTI/forskrift/2006-02-15-170/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å tilrettelegge beitearealer for gjess for å bidra til å oppnå nasjonale og internasjonale målsettinger om bevaring av biologisk mangfold. Tilskuddet skal videre bidra til å opprettholde drift av arealer som er særlig belastet av beiting fra trekkende hvitkinngås og kortnebbgås.</article></article><article class="legalArticle" data-lovdata-URL="LTI/forskrift/2006-02-15-170/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder innenfor geografisk avgrensede områder hvor gåseartene hvitkinngås eller kortnebbgås tradisjonelt beiter på vei til hekkeplasser på Svalbard.</article></article><article class="legalArticle" data-lovdata-URL="LTI/forskrift/2006-02-15-170/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" id="paragraf-3-ledd-1">For å være berettiget tilskudd, må foretaket:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">tilfredsstille vilkårene for å motta produksjonstilskudd i jordbruket,</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">i forkant av beitesesongen forplikte seg til å stille nærmere angitte fulldyrka og overflatedyrka arealer til disposisjon for beitende gjess samt tilrettelegge for beiting på disse arealene,</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">dokumentere at arealet tidligere har blitt beitet av hvitkinngås og/eller kortnebbgås, og</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">gi nødvendige opplysninger i etterkant av beitesesongen om beitende gåsearter og belastning på arealet.</article></article></li></ul></article></article><article class="legalArticle" data-lovdata-URL="LTI/forskrift/2006-02-15-170/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Søknad om tilskudd etter denne forskriften vedlagt nødvendig dokumentasjon skal sendes Fylkesmannen på skjema fastsatt av Statens landbruksforvaltning.</article><article class="legalP" id="paragraf-4-ledd-2">Fylkesmannen fastsetter søknadsfrist. Søknadsfristen skal være før beitesesongen og ikke senere enn 15. mars.</article><article class="legalP" id="paragraf-4-ledd-3">Fylkesmannen fastsetter en tilskuddssats pr. dekar tilrettelagt areal etter § 3. Tilskuddet kan differensieres ut fra betydningen av arealet som beite for trekkende gjess.</article><article class="legalP" id="paragraf-4-ledd-4">Tilskuddet kan ikke overdras til eie eller pant.</article></article><article class="legalArticle" data-lovdata-URL="LTI/forskrift/2006-02-15-170/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-5-ledd-1">Vedtak om tilskudd fattes av fylkesmannen.</article><article class="legalP" id="paragraf-5-ledd-2">Fylkesmannen kan i særlige tilfeller dispensere fra reglene i denne forskriften.</article><article class="legalP" id="paragraf-5-ledd-3">Vedtak fattet av fylkesmannen kan påklages til Statens landbruksforvaltning.</article></article><article class="legalArticle" data-lovdata-URL="LTI/forskrift/2006-02-15-170/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Foretak som ytes tilskudd plikter å gi alle nødvendige opplysninger som kommunen, fylkesmannen og Statens landbruksforvaltning krever.</article><article class="legalP" id="paragraf-6-ledd-2">Kommunen, fylkesmannen og Statens landbruksforvaltning fører tilsyn med at utbetaling av tilskudd er riktig, og har adgang til all bokføring, korrespondanse og opptegnelser som vedkommer tilskuddet. Opplysninger gitt i forbindelse med søknad om tilskudd kan også kontrolleres ved telling og måling på de landbrukseiendommer som foretaket disponerer.</article></article><article class="legalArticle" data-lovdata-URL="LTI/forskrift/2006-02-15-170/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkorting ved regelverksbrudd</span></h2><article class="legalP" id="paragraf-7-ledd-1">Dersom foretaket driver eller har drevet sin virksomhet i strid med regelverk for jordbruksvirksomhet, kan hele eller deler av tilskuddet holdes tilbake inntil forholdet er rettet. Er det ved overtredelsen av slikt regelverk utvist grov uaktsomhet eller forsett, kan hele eller deler av tilskuddet avkortes.</article></article><article class="legalArticle" data-lovdata-URL="LTI/forskrift/2006-02-15-170/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avkorting ved feilopplysninger</span></h2><article class="legalP" id="paragraf-8-ledd-1">Dersom foretaket uaktsomt eller forsettlig har gitt feil opplysninger i søknaden som har eller ville dannet grunnlag for en urettmessig utbetaling av tilskuddet, kan hele eller deler av tilskuddet som tilfaller foretaket avkortes.</article></article><article class="legalArticle" data-lovdata-URL="LTI/forskrift/2006-02-15-170/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Beregning og innkreving av avkortingsbeløp mv.</span></h2><article class="legalP" id="paragraf-9-ledd-1">Differansen mellom utbetalt beløp og redusert tilskudd som følge av vedtak om avkorting etter § 7 og § 8, kan kreves tilbakebetalt fra mottakeren eller motregnes i senere tilskuddsutbetalinger. Tilsvarende gjelder der foretaket som følge av manglende oppfyllelse av vilkår i denne forskriften eller av andre grunner har mottatt en utbetaling som ikke er berettiget.</article><article class="legalP" id="paragraf-9-ledd-2">Der mottakeren ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. For renter gjelder ellers lov 17. desember 1976 nr. 100 om renter ved forsinket betaling m.m.</article><article class="legalP" id="paragraf-9-ledd-3">Krav fra offentlig myndighet som utspringer av foretakets jordbruksvirksomhet kan motregnes i senere utbetalinger av tilskudd til foretaket.</article></article><article class="legalArticle" data-lovdata-URL="LTI/forskrift/2006-02-15-170/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>