<!DOCTYPE html><html lang="no"><head><title>Forskrift til utfylling og gjennomføring mv. av regnskapsloven av 17. juli 1998 nr. 56.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-09-07-1062</dd><dt class="dokid">DokumentID</dt><dd class="dokid">LTI/forskrift/2006-09-07-1062</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 12 s 1630</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-12-16-1234</li><li>forskrift/1998-12-16-1236</li><li>forskrift/1998-12-16-1237</li><li>forskrift/1998-12-16-1238</li><li>forskrift/1999-05-06-544</li><li>forskrift/1999-07-19-816</li><li>forskrift/1999-09-24-1066</li><li>forskrift/1999-11-03-1140</li><li>forskrift/2000-03-10-218</li><li>forskrift/2001-10-02-1132</li><li>forskrift/2003-12-19-1642</li><li>forskrift/2003-07-04-897</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-07-17-56/§1-2</li><li>lov/1998-07-17-56/§1-6</li><li>lov/1998-07-17-56/§3-7</li><li>lov/1998-07-17-56/§5-8</li><li>lov/1998-07-17-56/§8-1</li><li>lov/1998-07-17-56/§8-2</li><li>lov/1998-07-17-56/§8-3</li><li>lov/1998-07-17-56/§9-1</li><li>lov/1998-07-17-56/§10-1</li><li>lov/1998-07-17-56/§10-3</li></ul></dd><dt class="dateOfPublication">Kunngjort</dt><dd class="dateOfPublication">2006-09-19</dd><dt class="journalNumber">Journalnummer</dt><dd class="journalNumber">2006-0789</dd><dt class="titleShort">Korttittel</dt><dd class="titleShort">Forskrift til utfylling mv. av regnskapsloven</dd><dt class="title">Tittel</dt><dd class="title">Forskrift til utfylling og gjennomføring mv. av regnskapsloven av 17. juli 1998 nr. 56.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 7. september 2006 med hjemmel i lov 17. juli 1998 nr. 56 om årsregnskap m.v (regnskapsloven) § 1-2, § 1-6, § 3-7, § 5-8, § 8-1, § 8-2, § 8-3, § 9-1, § 10-1 og § 10-3.</dd><dt class="refid">RefID</dt><dd class="refid">forskrift/2006-09-07-1062</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til utfylling og gjennomføring mv. av regnskapsloven av 17. juli 1998 nr. 56.<ul class="tocSubUl"><li>Utfyllende bestemmelser til regnskapsloven § 1-2. Regnskapspliktige<ul class="tocSubUl"><li>§ 1-2-1. Vilkår for regnskapsplikt – beregning av eiendelenes verdi</li></ul></li><li>Utfyllende bestemmelser til regnskapsloven § 1-6. Små foretak<ul class="tocSubUl"><li>§ 1-6-1. Tilpasninger ved overgang fra kategorien små foretak til øvrige foretak</li><li>§ 1-6-2. Tilpasninger ved overgang fra kategorien små foretak til øvrige foretak – virkning av prinsippendringer</li><li>§ 1-6-3. Tilpasninger ved overgang fra kategorien små foretak til øvrige foretak – sammenligningstall</li></ul></li><li>Utfyllende bestemmelser til regnskapsloven § 3-7. Unntak fra konsernregnskapsplikt for morselskap i underkonsern<ul class="tocSubUl"><li>§ 3-7-1. Unntak fra konsernregnskapsplikt for morselskap i underkonsern – lemping av språkkrav som er vilkår for slikt unntak</li></ul></li><li>Utfyllende bestemmelser til regnskapsloven § 8-1. Offentlighet<ul class="tocSubUl"><li>§ 8-1-1. Offentlighet – innsyn i opplysninger i Regnskapsregisteret</li><li>§ 8-1-2. Offentlighet – innsyn i opplysninger hos den regnskapspliktige</li></ul></li><li>Utfyllende bestemmelser til regnskapsloven § 8-2. Innsending til Regnskapsregisteret<ul class="tocSubUl"><li>§ 8-2-1. Innsending til Regnskapsregisteret – krav til dokumentene og oversendelsen</li><li>§ 8-2-2. Innsending til Regnskapsregisteret – registerføring og arkivering av innsendte dokumenter</li><li>§ 8-2-3. Innsending til Regnskapsregisteret – adgang til å fastsette utfyllende regler</li></ul></li><li>Utfyllende bestemmelser til regnskapsloven § 8-3. Forsinkelsesgebyr<ul class="tocSubUl"><li>§ 8-3-1. Beregning av forsinkelsesgebyr</li><li>§ 8-3-2. Innkreving av forsinkelsesgebyr</li><li>§ 8-3-3. Ettergivelse av forsinkelsesgebyr</li><li>§ 8-3-4. Utsatt frist for påløpt forsinkelsesgebyr ved bruk av Altinn</li></ul></li><li>Utfyllende bestemmelser til regnskapsloven § 9-1. Plikt til å utarbeide adskilte regnskaper<ul class="tocSubUl"><li>§ 9-1-1. Plikt til å utarbeide adskilte regnskaper – virkeområde</li><li>§ 9-1-2. Plikt til å utarbeide adskilte regnskaper – definisjoner</li><li>§ 9-1-3. Plikt til å utarbeide adskilte regnskaper – pliktens innhold</li><li>§ 9-1-4. Plikt til å utarbeide adskilte regnskaper – registrering og dokumentasjon av regnskapsopplysninger – oppbevaring</li><li>§ 9-1-5. Plikt til å utarbeide adskilte regnskaper – revisjon</li><li>§ 9-1-6. Plikt til å utarbeide adskilte regnskaper – innsendingsplikt og innsyn i regnskapene</li></ul></li><li>Utfyllende bestemmelser til regnskapsloven § 10-1. Regler som utfyller eller fraviker loven<ul class="tocSubUl"><li>§ 10-1-1. Årsregnskap for utenlandske foretak som driver virksomhet på norsk sokkel, unntatt petroleumsutvinning og rørledningstransport, eller foretak som driver midlertidig virksomhet på land</li><li>§ 10-1-2. Regnskapsplikt mv. for regnskapspliktige nevnt i § 10-1-1</li><li>§ 10-1-3. Fremleggelse av totalregnskap for regnskapspliktige nevnt i § 10-1-1</li><li>§ 10-1-4. Adgang til å unnta fra regnskapsplikt utenlandske foretak med skatteplikt til Norge etter skatteloven § 2-37 tredje ledd</li></ul></li><li>Ikrafttredelse og virkningstidspunkt<ul class="tocSubUl"><li>§ 11-1. Ikrafttredelse</li><li>§ 11-2. Virkningstidspunkt</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-09-07-1062" id="dokument"><h1>Forskrift til utfylling og gjennomføring mv. av regnskapsloven av 17. juli 1998 nr. 56.</h1><section class="section" id="kapittel-1" data-lovdata-URL="LTI/forskrift/2006-09-07-1062/KAPITTEL_1"><h2>Utfyllende bestemmelser til regnskapsloven § 1-2. Regnskapspliktige</h2><article class="legalArticle" data-lovdata-URL="LTI/forskrift/2006-09-07-1062/§1-2-1" data-name="§1-2-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-2-1</span>. <span class="legalArticleTitle">Vilkår for regnskapsplikt – beregning av eiendelenes verdi</span></h3><article class="legalP" id="kapittel-1-paragraf-1-ledd-1">For foretak hvor eiendelenes verdi er et kriterium for regnskapsplikt, jf. regnskapsloven § 1-2 første ledd nr. 9 og 11, kan eiendelenes verdi beregnes i samsvar med denne bestemmelsen.</article><article class="legalP" id="kapittel-1-paragraf-1-ledd-2">Dersom anskaffelseskost ikke kan identifiseres, kan det i beregningen legges til grunn gjenanskaffelseskost korrigert for akkumulerte avskrivninger, begrenset oppad til virkelig verdi.</article><article class="legalP" id="kapittel-1-paragraf-1-ledd-3">Foretak som er skattepliktige, kan i stedet for gjenanskaffelseskost som beskrevet i annet ledd, legge skattemessige verdier til grunn ved beregningen dersom anskaffelseskost ikke kan identifiseres.</article><article class="legalP" id="kapittel-1-paragraf-1-ledd-4">Når vilkårene for regnskapsplikt inntreffer, kan beregnet verdi etter annet og tredje ledd legges til grunn i inngående balanse dersom anskaffelseskost ikke kan identifiseres.</article></article></section><section class="section" id="kapittel-2" data-lovdata-URL="LTI/forskrift/2006-09-07-1062/KAPITTEL_2"><h2>Utfyllende bestemmelser til regnskapsloven § 1-6. Små foretak</h2><article class="legalArticle" data-lovdata-URL="LTI/forskrift/2006-09-07-1062/§1-6-1" data-name="§1-6-1" id="kapittel-2-paragraf-1"><h3 class="legalArticleHeader"><span class="legalArticleValue">§ 1-6-1</span>. <span class="legalArticleTitle">Tilpasninger ved overgang fra kategorien små foretak til øvrige foretak</span></h3><article class="legalP" id="kapittel-2-paragraf-1-ledd-1">Foretak som tidligere har kunnet benytte regnskapslovens forenklingsregler for små foretak men som går over til å følge regnskapslovens hovedregler, kan føre virkning av prinsippendring og utarbeide sammenligningstall etter reglene i § 1-6-2 og § 1-6-3.</article></article><article class="legalArticle" data-lovdata-URL="LTI/forskrift/2006-09-07-1062/§1-6-2" data-name="§1-6-2" id="kapittel-2-paragraf-2"><h3 class="legalArticleHeader"><span class="legalArticleValue">§ 1-6-2</span>. <span class="legalArticleTitle">Tilpasninger ved overgang fra kategorien små foretak til øvrige foretak – virkning av prinsippendringer</span></h3><article class="legalP" id="kapittel-2-paragraf-2-ledd-1">I inngående balanse ved overgang til regnskapslovens hovedregler kan det gjøres følgende unntak fra kravet etter regnskapsloven § 4-3 annet ledd om å føre virkning av prinsippendringer direkte mot egenkapitalen:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Leieavtaler som ikke tidligere har vært balanseført, kan unnlates balanseført.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Ombyttbare finansielle eiendeler kan tilordnes anskaffelseskost etter FIFO-metoden.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">Kostnadsførte faste tilvirkningskostnader på egentilvirkede driftsmidler som er ferdigstilt før tidspunkt for inngående balanse, kan unnlates balanseført.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">Regnskapsmessig gjennomførte fusjoner eller fisjoner som er videreført til balanseførte verdier kan unnlates å omarbeides.</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">Inngåtte avtaler om aksjebasert avlønning som ikke tidligere har vært kostnadsført kan regnskapsføres til virkelig verdi på datoen for inngående balanse ved overgang til regnskapslovens hovedregler.</article></article></li></ul></article><article class="legalP" id="kapittel-2-paragraf-2-ledd-2">Anvendelse av bestemmelsen i første ledd skal skje på en ensartet og konsistent måte slik at alle like poster de siste fire år av betydning for fremtidige regnskapsperioder behandles likt. Velger den regnskapspliktige en lengre periode, gjelder kravet til ensartethet og konsistens tilsvarende for hele den valgte perioden.</article></article><article class="legalArticle" data-lovdata-URL="LTI/forskrift/2006-09-07-1062/§1-6-3" data-name="§1-6-3" id="kapittel-2-paragraf-3"><h3 class="legalArticleHeader"><span class="legalArticleValue">§ 1-6-3</span>. <span class="legalArticleTitle">Tilpasninger ved overgang fra kategorien små foretak til øvrige foretak – sammenligningstall</span></h3><article class="legalP" id="kapittel-2-paragraf-3-ledd-1">Ved overgang til regnskapslovens hovedregler kan den regnskapspliktige ved utarbeidelsen av årsregnskapet som gjelder overgangsåret gjøre følgende unntak fra regnskapsloven § 6-6:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">Unnlate å utarbeide sammenligningstall til kontantstrømoppstillingen dersom den regnskapspliktige tidligere ikke har utarbeidet kontantstrømoppstilling.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">Unnlate å utarbeide sammenligningstall til resultatregnskapet i konsernregnskapet dersom den regnskapspliktige ikke tidligere har utarbeidet konsernregnskap.</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">Unnlate å omarbeide sammenligningstall til resultatregnskapet, kontantstrømoppstillingen og noteopplysninger.</article></article></li></ul></article><article class="legalP" id="kapittel-2-paragraf-3-ledd-2">Unntaket for noteopplysninger i første ledd nr. 2 gjelder ikke for noteopplysninger til tall i balansen. Unntaket gjelder likevel for noteopplysninger til balansen som tidligere ikke har vært gitt i samsvar med de forenklede kravene til noteopplysninger for små foretak.</article><article class="legalP" id="kapittel-2-paragraf-3-ledd-3">Det må i noter til årsregnskapet opplyses særskilt om hvilke omarbeidelser som er foretatt av tallene fra foregående regnskapsår som følge av overgang til regnskapslovens hovedregler. Opplysninger etter første punktum skal gis i tilknytning til opplysninger etter regnskapsloven § 7-2.</article></article></section><section class="section" id="kapittel-3" data-lovdata-URL="LTI/forskrift/2006-09-07-1062/KAPITTEL_3"><h2>Utfyllende bestemmelser til regnskapsloven § 3-7. Unntak fra konsernregnskapsplikt for morselskap i underkonsern</h2><article class="legalArticle" data-lovdata-URL="LTI/forskrift/2006-09-07-1062/§3-7-1" data-name="§3-7-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-7-1</span>. <span class="legalArticleTitle">Unntak fra konsernregnskapsplikt for morselskap i underkonsern – lemping av språkkrav som er vilkår for slikt unntak</span></h3><article class="legalP" id="kapittel-3-paragraf-1-ledd-1">Konsernregnskap som nevnt i regnskapsloven § 3-7 første ledd kan foruten å være på norsk, være på svensk, dansk eller engelsk.</article></article></section><section class="section" id="kapittel-4" data-lovdata-URL="LTI/forskrift/2006-09-07-1062/KAPITTEL_4"><h2>Utfyllende bestemmelser til regnskapsloven § 8-1. Offentlighet</h2><article class="legalArticle" data-lovdata-URL="LTI/forskrift/2006-09-07-1062/§8-1-1" data-name="§8-1-1" id="kapittel-4-paragraf-1"><h3 class="legalArticleHeader"><span class="legalArticleValue">§ 8-1-1</span>. <span class="legalArticleTitle">Offentlighet – innsyn i opplysninger i Regnskapsregisteret</span></h3><article class="legalP" id="kapittel-4-paragraf-1-ledd-1">Regnskapsregisteret kan gi opplysninger som nevnt i regnskapsloven § 8-1 i form av papirkopier eller elektronisk overføring.</article><article class="legalP" id="kapittel-4-paragraf-1-ledd-2">Papirkopier skal bekreftes å være «rett kopi», med mindre rekvirenten gir avkall på bekreftelsen. Utstedelse av elektroniske dokumenter skal skje ved hjelp av en metode for å autentisere avsender og dokumentets innhold, dersom rekvirenten ber om det.</article><article class="legalP" id="kapittel-4-paragraf-1-ledd-3">Registerfører fastsetter gebyrer for utlevering av opplysninger. Gebyrene skal godkjennes av departementet.</article></article><article class="legalArticle" data-lovdata-URL="LTI/forskrift/2006-09-07-1062/§8-1-2" data-name="§8-1-2" id="kapittel-4-paragraf-2"><h3 class="legalArticleHeader"><span class="legalArticleValue">§ 8-1-2</span>. <span class="legalArticleTitle">Offentlighet – innsyn i opplysninger hos den regnskapspliktige</span></h3><article class="legalP" id="kapittel-4-paragraf-2-ledd-1">Regnskapspliktige som utleverer årsregnskap mv. i form av papirkopier eller elektronisk overføring til andre enn offentlige myndigheter, kan kreve et gebyr fra mottaker. Gebyret kan ikke overstige den regnskapspliktiges kostnader ved utleveringen.</article></article></section><section class="section" id="kapittel-5" data-lovdata-URL="LTI/forskrift/2006-09-07-1062/KAPITTEL_5"><h2>Utfyllende bestemmelser til regnskapsloven § 8-2. Innsending til Regnskapsregisteret</h2><article class="legalArticle" data-lovdata-URL="LTI/forskrift/2006-09-07-1062/§8-2-1" data-name="§8-2-1" id="kapittel-5-paragraf-1"><h3 class="legalArticleHeader"><span class="legalArticleValue">§ 8-2-1</span>. <span class="legalArticleTitle">Innsending til Regnskapsregisteret – krav til dokumentene og oversendelsen</span></h3><article class="legalP" id="kapittel-5-paragraf-1-ledd-1">Dokumenter som etter regnskapsloven § 8-2 første ledd skal sendes til Regnskapsregisteret, skal sendes inn samlet og være tydelig lesbare.</article><article class="legalP" id="kapittel-5-paragraf-1-ledd-2">Dokumentene skal vedlegges et oversendelsesbrev som angir den regnskapspliktiges organisasjonsnummer, foretaksnavn, forretningsadresse, regnskapsåret og dato for fastsettelse av årsregnskapet. Det skal opplyses om den regnskapspliktige er morselskap i konsern.</article></article><article class="legalArticle" data-lovdata-URL="LTI/forskrift/2006-09-07-1062/§8-2-2" data-name="§8-2-2" id="kapittel-5-paragraf-2"><h3 class="legalArticleHeader"><span class="legalArticleValue">§ 8-2-2</span>. <span class="legalArticleTitle">Innsending til Regnskapsregisteret – registerføring og arkivering av innsendte dokumenter</span></h3><article class="legalP" id="kapittel-5-paragraf-2-ledd-1">De innsendte dokumenter registerføres ved registerenheten i Brønnøysund og arkiveres på den måte som registerfører finner hensiktsmessig.</article></article><article class="legalArticle" data-lovdata-URL="LTI/forskrift/2006-09-07-1062/§8-2-3" data-name="§8-2-3" id="kapittel-5-paragraf-3"><h3 class="legalArticleHeader"><span class="legalArticleValue">§ 8-2-3</span>. <span class="legalArticleTitle">Innsending til Regnskapsregisteret – adgang til å fastsette utfyllende regler</span></h3><article class="legalP" id="kapittel-5-paragraf-3-ledd-1">Registerfører kan fastsette nærmere krav til oversendelse til Regnskapsregisteret, herunder bestemmelser om underskriving av oversendelsesbrev som nevnt i § 8-2-1 annet ledd.</article></article></section><section class="section" id="kapittel-6" data-lovdata-URL="LTI/forskrift/2006-09-07-1062/KAPITTEL_6"><h2>Utfyllende bestemmelser til regnskapsloven § 8-3. Forsinkelsesgebyr</h2><article class="legalArticle" data-lovdata-URL="LTI/forskrift/2006-09-07-1062/§8-3-1" data-name="§8-3-1" id="kapittel-6-paragraf-1"><h3 class="legalArticleHeader"><span class="legalArticleValue">§ 8-3-1</span>. <span class="legalArticleTitle">Beregning av forsinkelsesgebyr</span></h3><article class="legalP" id="kapittel-6-paragraf-1-ledd-1">Forsinkelsesgebyret fastsettes til ett eller flere rettsgebyr (R) etter følgende satser:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">ett R pr. uke de første åtte uker</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">to R pr. uke de neste ti uker</article></article></li><li data-li-identifier="3." data-name="3."><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">deretter tre R pr. uke de neste åtte uker.</article></article></li></ul></article><article class="legalP" id="kapittel-6-paragraf-1-ledd-2">Gebyret ilegges for hele uker slik at del av en uke regnes som full uke. Gebyr ilegges til årsregnskapet, årsberetningen og revisjonsberetningen er mottatt av Regnskapsregisteret, men ikke for mer enn 26 uker. Dersom de innsendte dokumentene har mangler som gjør at de ikke kan godkjennes som årsregnskap mv., ilegges gebyr til manglene er rettet opp.</article></article><article class="legalArticle" data-lovdata-URL="LTI/forskrift/2006-09-07-1062/§8-3-2" data-name="§8-3-2" id="kapittel-6-paragraf-2"><h3 class="legalArticleHeader"><span class="legalArticleValue">§ 8-3-2</span>. <span class="legalArticleTitle">Innkreving av forsinkelsesgebyr</span></h3><article class="legalP" id="kapittel-6-paragraf-2-ledd-1">Innkreving av forsinkelsesgebyr foretas av Statens Innkrevingssentral. Regnskapsregisteret skal innhente opplysninger om styremedlemmer mv. hos den regnskapspliktige, jf. regnskapsloven § 8-3 annet ledd, fra Enhetsregisteret og Foretaksregisteret.</article></article><article class="legalArticle" data-lovdata-URL="LTI/forskrift/2006-09-07-1062/§8-3-3" data-name="§8-3-3" id="kapittel-6-paragraf-3"><h3 class="legalArticleHeader"><span class="legalArticleValue">§ 8-3-3</span>. <span class="legalArticleTitle">Ettergivelse av forsinkelsesgebyr</span></h3><article class="legalP" id="kapittel-6-paragraf-3-ledd-1">Regnskapsregisterets vedtak i sak om ettergivelse av forsinkelsesgebyr, jf. regnskapsloven § 8-3 tredje ledd, kan påklages til Kredittilsynet.</article></article><article class="legalArticle" data-lovdata-URL="LTI/forskrift/2006-09-07-1062/§8-3-4" data-name="§8-3-4" id="kapittel-6-paragraf-4"><h3 class="legalArticleHeader"><span class="legalArticleValue">§ 8-3-4</span>. <span class="legalArticleTitle">Utsatt frist for påløpt forsinkelsesgebyr ved bruk av Altinn</span></h3><article class="legalP" id="kapittel-6-paragraf-4-ledd-1">Fristen etter regnskapsloven § 8-3 første ledd første punktum er 1. september når innsendelsen foretas elektronisk via Altinn (http://www.altinn.no) og dokumentene ikke har mangler som gjør at de ikke kan godkjennes som årsregnskap mv. Fristen etter regnskapsloven § 8-3 første ledd annet punktum er tilsvarende 1. mars.</article><article class="legalP" id="kapittel-6-paragraf-4-ledd-2">Fristene i første ledd gjelder for regnskapsår avsluttet på en dato fra 1. juli 2004 til 30. juni 2006.</article></article></section><section class="section" id="kapittel-7" data-lovdata-URL="LTI/forskrift/2006-09-07-1062/KAPITTEL_7"><h2>Utfyllende bestemmelser til regnskapsloven § 9-1. Plikt til å utarbeide adskilte regnskaper</h2><article class="legalArticle" data-lovdata-URL="LTI/forskrift/2006-09-07-1062/§9-1-1" data-name="§9-1-1" id="kapittel-7-paragraf-1"><h3 class="legalArticleHeader"><span class="legalArticleValue">§ 9-1-1</span>. <span class="legalArticleTitle">Plikt til å utarbeide adskilte regnskaper – virkeområde</span></h3><article class="legalP" id="kapittel-7-paragraf-1-ledd-1">Dette kapittelet gjelder for foretak som i tillegg til å drive annen virksomhet:<ul class="defaultList"><li data-li-identifier="1." data-name="1."><article class="listArticle" id="kapittel-7-paragraf-1-ledd-1-punkt-1"><article class="legalP" id="kapittel-7-paragraf-1-ledd-1-punkt-1-ledd-1">er gitt en særlig eller eksklusiv rettighet etter EØS-avtalen artikkel 59 første ledd eller</article></article></li><li data-li-identifier="2." data-name="2."><article class="listArticle" id="kapittel-7-paragraf-1-ledd-1-punkt-2"><article class="legalP" id="kapittel-7-paragraf-1-ledd-1-punkt-2-ledd-1">er blitt tillagt oppgaven å utføre tjenester av allmenn økonomisk betydning etter EØS-avtalen artikkel 59 annet ledd og samtidig mottar kompensasjon i en eller annen form knyttet til denne tjenesten.</article></article></li></ul></article><article class="legalP" id="kapittel-7-paragraf-1-ledd-2">Med mindre departementet ved enkeltvedtak bestemmer noe annet, gjelder bestemmelsene i dette kapittelet likevel ikke for:<ul class="defaultList"><li data-li-identifier="1." data-name="1."><article class="listArticle" id="kapittel-7-paragraf-1-ledd-2-punkt-1"><article class="legalP" id="kapittel-7-paragraf-1-ledd-2-punkt-1-ledd-1">foretak som har mindre enn et beløp i norske kroner som svarer til 40 millioner euro i årlig salgsinntekt i de to regnskapsårene før kravene i § 9-1-1 er oppfylt. For offentlige kredittinstitusjoner skal imidlertid den tilsvarende terskelen være en balansesum på et beløp i norske kroner som svarer til 800 millioner euro,</article></article></li><li data-li-identifier="2." data-name="2."><article class="listArticle" id="kapittel-7-paragraf-1-ledd-2-punkt-2"><article class="legalP" id="kapittel-7-paragraf-1-ledd-2-punkt-2-ledd-1">foretak som er tillagt oppgaven å utføre tjenester av allmenn økonomisk betydning etter EØS-avtalen artikkel 59 annet ledd, dersom den kompensasjonen de mottar i en eller annen form, ble fastsatt for en passende periode etter en åpen og oversiktlig framgangsmåte uten forskjellsbehandling, eller</article></article></li><li data-li-identifier="3." data-name="3."><article class="listArticle" id="kapittel-7-paragraf-1-ledd-2-punkt-3"><article class="legalP" id="kapittel-7-paragraf-1-ledd-2-punkt-3-ledd-1">foretak som departementet unntar fra forskriften i samsvar med EØS-regler som svarer til direktiv 80/723/EØF, som endret ved direktiv 2000/52/EF, artiklene 1 nr. 2, 3a nr. 2 og 4 nr. 2 bokstav a.</article></article></li></ul></article></article><article class="legalArticle" data-lovdata-URL="LTI/forskrift/2006-09-07-1062/§9-1-2" data-name="§9-1-2" id="kapittel-7-paragraf-2"><h3 class="legalArticleHeader"><span class="legalArticleValue">§ 9-1-2</span>. <span class="legalArticleTitle">Plikt til å utarbeide adskilte regnskaper – definisjoner</span></h3><article class="legalP" id="kapittel-7-paragraf-2-ledd-1">I dette kapittelet menes med:<ul class="defaultList"><li data-li-identifier="1." data-name="1."><article class="listArticle" id="kapittel-7-paragraf-2-ledd-1-punkt-1"><article class="legalP" id="kapittel-7-paragraf-2-ledd-1-punkt-1-ledd-1">«De forskjellige deler av virksomheten»: <ul class="defaultList"><li data-li-identifier="-" data-name="-"><article class="listArticle" id="kapittel-7-paragraf-2-ledd-1-punkt-1-ledd-1-punkt-1"><article class="legalP" id="kapittel-7-paragraf-2-ledd-1-punkt-1-ledd-1-punkt-1-ledd-1">alle varer eller tjenester foretaket har fått en særlig eller eksklusiv rettighet til å levere eller yte, eller alle tjenester av allmenn økonomisk betydning foretaket er tillagt oppgaven med å yte, og</article></article></li><li data-li-identifier="-" data-name="-"><article class="listArticle" id="kapittel-7-paragraf-2-ledd-1-punkt-1-ledd-1-punkt-2"><article class="legalP" id="kapittel-7-paragraf-2-ledd-1-punkt-1-ledd-1-punkt-2-ledd-1">enhver annen vare eller tjeneste som omfattes av foretakets virksomhet.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-7-paragraf-2-ledd-1-punkt-2"><article class="legalP" id="kapittel-7-paragraf-2-ledd-1-punkt-2-ledd-1">«Eksklusiv rettighet»: en rettighet som et bestemt foretak er gitt ved lov, forskrift eller enkeltvedtak og som gir foretaket enerett til å yte en tjeneste eller drive en virksomhet innenfor et bestemt geografisk område.</article></article></li><li data-li-identifier="3." data-name="3."><article class="listArticle" id="kapittel-7-paragraf-2-ledd-1-punkt-3"><article class="legalP" id="kapittel-7-paragraf-2-ledd-1-punkt-3-ledd-1">«Særlig rettighet»: en rettighet som et begrenset antall foretak er gitt ved lov, forskrift eller enkeltvedtak og som innenfor et bestemt geografisk område: <ul class="defaultList"><li data-li-identifier="-" data-name="-"><article class="listArticle" id="kapittel-7-paragraf-2-ledd-1-punkt-3-ledd-1-punkt-1"><article class="legalP" id="kapittel-7-paragraf-2-ledd-1-punkt-3-ledd-1-punkt-1-ledd-1">begrenser antallet av slike foretak som har tillatelse til å yte en tjeneste eller drive en virksomhet til to eller flere, på annen måte enn etter kriterier som er objektive, forholdsmessige og ikke innebærer forskjellsbehandling,</article></article></li><li data-li-identifier="-" data-name="-"><article class="listArticle" id="kapittel-7-paragraf-2-ledd-1-punkt-3-ledd-1-punkt-2"><article class="legalP" id="kapittel-7-paragraf-2-ledd-1-punkt-3-ledd-1-punkt-2-ledd-1">på annen måte enn etter ovenfor nevnte kriterier gir flere konkurrerende foretak tillatelse til å yte en tjeneste eller drive en virksomhet, eller</article></article></li><li data-li-identifier="-" data-name="-"><article class="listArticle" id="kapittel-7-paragraf-2-ledd-1-punkt-3-ledd-1-punkt-3"><article class="legalP" id="kapittel-7-paragraf-2-ledd-1-punkt-3-ledd-1-punkt-3-ledd-1">på annen måte enn etter ovenfor nevnte kriterier gir ett eller flere foretak rettslige fordeler som i betydelig grad påvirker andre foretaks evne til innenfor samme geografiske område å yte samme tjeneste på vilkår som i all hovedsak er like.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-7-paragraf-2-ledd-1-punkt-4"><article class="legalP" id="kapittel-7-paragraf-2-ledd-1-punkt-4-ledd-1">«Departementet»: Finansdepartementet samt det departement som har ansvar for den ordningen som gjør at det eller de aktuelle foretakene omfattes av bestemmelsene i dette kapittelet jf. § 9-1-1 første ledd.</article></article></li></ul></article></article><article class="legalArticle" data-lovdata-URL="LTI/forskrift/2006-09-07-1062/§9-1-3" data-name="§9-1-3" id="kapittel-7-paragraf-3"><h3 class="legalArticleHeader"><span class="legalArticleValue">§ 9-1-3</span>. <span class="legalArticleTitle">Plikt til å utarbeide adskilte regnskaper – pliktens innhold</span></h3><article class="legalP" id="kapittel-7-paragraf-3-ledd-1">Foretak som dette kapittelet gjelder for skal for hvert regnskapsår utarbeide en oppgave med resultatoppstillinger for de forskjellige deler av virksomheten (atskilte regnskaper).</article><article class="legalP" id="kapittel-7-paragraf-3-ledd-2">Inntekter og kostnader skal fordeles mellom de forskjellige deler av virksomheten etter konsekvent anvendte og objektivt begrunnede prinsipper på en slik måte at foretakets økonomiske og organisasjonsmessige struktur gjenspeiles korrekt i de atskilte regnskaper.</article><article class="legalP" id="kapittel-7-paragraf-3-ledd-3">Foretaket skal ved utarbeidelse av resultatoppstillingene anvende samme regnskapsprinsipper og samme oppstillingsplan som foretaket har anvendt i foretakets årsregnskap.</article><article class="legalP" id="kapittel-7-paragraf-3-ledd-4">I oppgaven skal prinsippene for fordeling av inntekter og kostnader opplyses og begrunnes. Det skal opplyses om anvendte regnskapsprinsipper.</article></article><article class="legalArticle" data-lovdata-URL="LTI/forskrift/2006-09-07-1062/§9-1-4" data-name="§9-1-4" id="kapittel-7-paragraf-4"><h3 class="legalArticleHeader"><span class="legalArticleValue">§ 9-1-4</span>. <span class="legalArticleTitle">Plikt til å utarbeide adskilte regnskaper – registrering og dokumentasjon av regnskapsopplysninger – oppbevaring</span></h3><article class="legalP" id="kapittel-7-paragraf-4-ledd-1">Regler i lov 19. november 2004 nr. 73 om bokføring gjelder i forhold til utarbeiding av atskilte regnskaper.</article><article class="legalP" id="kapittel-7-paragraf-4-ledd-2">Oppgave som nevnt i § 9-1-3 skal oppbevares i 5 år etter regnskapsårets slutt.</article></article><article class="legalArticle" data-lovdata-URL="LTI/forskrift/2006-09-07-1062/§9-1-5" data-name="§9-1-5" id="kapittel-7-paragraf-5"><h3 class="legalArticleHeader"><span class="legalArticleValue">§ 9-1-5</span>. <span class="legalArticleTitle">Plikt til å utarbeide adskilte regnskaper – revisjon</span></h3><article class="legalP" id="kapittel-7-paragraf-5-ledd-1">Foretak som forskriften gjelder for skal påse at oppgave som nevnt i § 9-1-3 bekreftes av en registrert eller statsautorisert revisor. Revisor skal bekrefte at oppgave som nevnt i § 9-1-3 er utarbeidet i samsvar med kravene i denne forskrift.</article></article><article class="legalArticle" data-lovdata-URL="LTI/forskrift/2006-09-07-1062/§9-1-6" data-name="§9-1-6" id="kapittel-7-paragraf-6"><h3 class="legalArticleHeader"><span class="legalArticleValue">§ 9-1-6</span>. <span class="legalArticleTitle">Plikt til å utarbeide adskilte regnskaper – innsendingsplikt og innsyn i regnskapene</span></h3><article class="legalP" id="kapittel-7-paragraf-6-ledd-1">Departementet kan bestemme at foretak som dette kapittelet gjelder for skal sende inn oppgaver som nevnt i § 9-1-3 og revisorbekreftelse som nevnt i § 9-1-5 til en nærmere bestemt offentlig myndighet.</article><article class="legalP" id="kapittel-7-paragraf-6-ledd-2">Departementet kan bestemme at foretak som dette kapittelet gjelder for, skal gi nærmere bestemt offentlig myndighet innsyn i registrerte regnskapsopplysninger og regnskapsmateriale.</article></article></section><section class="section" id="kapittel-8" data-lovdata-URL="LTI/forskrift/2006-09-07-1062/KAPITTEL_8"><h2>Utfyllende bestemmelser til regnskapsloven § 10-1. Regler som utfyller eller fraviker loven</h2><article class="legalArticle" data-lovdata-URL="LTI/forskrift/2006-09-07-1062/§10-1-1" data-name="§10-1-1" id="kapittel-8-paragraf-1"><h3 class="legalArticleHeader"><span class="legalArticleValue">§ 10-1-1</span>. <span class="legalArticleTitle">Årsregnskap for utenlandske foretak som driver virksomhet på norsk sokkel, unntatt petroleumsutvinning og rørledningstransport, eller foretak som driver midlertidig virksomhet på land</span></h3><article class="legalP" id="kapittel-8-paragraf-1-ledd-1">Bestemmelsene i § 10-1-2 og § 10-1-3 gjelder for regnskapspliktige som nevnt i regnskapsloven § 1-2 første ledd nr. 13 som utøver eller deltar i virksomhet som er skattepliktig etter lov 13. juni 1975 nr. 35 om skattlegging av undersjøiske petroleumsforekomster mv. med unntak av skattepliktige etter lovens § 3 og § 5. Bestemmelsene i § 10-1-2 og § 10-1-3 gjelder også for regnskapspliktige som nevnt i regnskapsloven § 1-2 første ledd nr. 1 som er undergitt sentral ligning i henhold til § 2-4 nr. 1 a i lov 13. juni 1980 nr. 24 om ligningsforvaltning (ligningsloven).</article><article class="legalP" id="kapittel-8-paragraf-1-ledd-2">Bestemmelsene i § 10-1-2 og § 10-1-3 gjelder uavhengig av om virksomhet som nevnt i første ledd er unntatt fra skatteplikt til Norge i henhold til skatteavtale med annen stat.</article></article><article class="legalArticle" data-lovdata-URL="LTI/forskrift/2006-09-07-1062/§10-1-2" data-name="§10-1-2" id="kapittel-8-paragraf-2"><h3 class="legalArticleHeader"><span class="legalArticleValue">§ 10-1-2</span>. <span class="legalArticleTitle">Regnskapsplikt mv. for regnskapspliktige nevnt i § 10-1-1</span></h3><article class="legalP" id="kapittel-8-paragraf-2-ledd-1">Bestemmelsene i regnskapsloven kapittel 3 til 7 gjelder ikke for regnskapspliktige som nevnt i § 10-1-1 som i regnskapsåret har en omsetning i Norge og/eller på norsk sokkel på mindre enn 5 millioner kroner. Sentralskattekontoret for utenlandssaker kan ved enkeltvedtak bestemme at det samme skal gjelde for andre regnskapspliktige som nevnt i § 10-1-1.</article><article class="legalP" id="kapittel-8-paragraf-2-ledd-2">Som små foretak etter regnskapsloven § 1-6 regnes foretak hvis virksomhet i Norge eller på norsk kontinentalsokkel oppfyller vilkårene i lovens § 1-6.</article><article class="legalP" id="kapittel-8-paragraf-2-ledd-3">Plikten til å sende årsregnskap mv. til Regnskapsregisteret etter regnskapsloven § 8-2 gjelder ikke regnskapspliktige som nevnt i første ledd.</article></article><article class="legalArticle" data-lovdata-URL="LTI/forskrift/2006-09-07-1062/§10-1-3" data-name="§10-1-3" id="kapittel-8-paragraf-3"><h3 class="legalArticleHeader"><span class="legalArticleValue">§ 10-1-3</span>. <span class="legalArticleTitle">Fremleggelse av totalregnskap for regnskapspliktige nevnt i § 10-1-1</span></h3><article class="legalP" id="kapittel-8-paragraf-3-ledd-1">Årsregnskap for den regnskapspliktiges totale virksomhet med revisjonsberetning og styrets beretning skal kunne fremlegges for offentlig kontrollmyndighet, med mindre det ikke foreligger plikt til å utarbeide årsregnskap m.m. etter regelverket i hjemlandet.</article></article><article class="legalArticle" data-lovdata-URL="LTI/forskrift/2006-09-07-1062/§10-1-4" data-name="§10-1-4" id="kapittel-8-paragraf-4"><h3 class="legalArticleHeader"><span class="legalArticleValue">§ 10-1-4</span>. <span class="legalArticleTitle">Adgang til å unnta fra regnskapsplikt utenlandske foretak med skatteplikt til Norge etter skatteloven § 2-37 tredje ledd</span></h3><article class="legalP" id="kapittel-8-paragraf-4-ledd-1">Finansdepartementet kan ved enkeltvedtak gjøre unntak fra plikten til å utarbeide årsregnskap og årsberetning etter regnskapsloven § 3-1 for foretak som nevnt i regnskapsloven § 1-2 første ledd nr. 13 som er skattepliktig til Norge etter avtale med annen stat sluttet i henhold til lov 18. august 1911 nr. 8 om skatt av formue og inntekt (skatteloven) § 35 eller lov 26. mars 1999 nr. 14 om skatt av formue og inntekt (skatteloven) § 2-37 tredje ledd.</article></article></section><section class="section" id="kapittel-9" data-lovdata-URL="LTI/forskrift/2006-09-07-1062/KAPITTEL_9"><h2>Ikrafttredelse og virkningstidspunkt</h2><article class="legalArticle" data-lovdata-URL="LTI/forskrift/2006-09-07-1062/§11-1" data-name="§11-1" id="kapittel-9-paragraf-1"><h3 class="legalArticleHeader"><span class="legalArticleValue">§ 11-1</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-1-ledd-1">Denne forskriften trer i kraft 1. januar 2007.</article><article class="legalP" id="kapittel-9-paragraf-1-ledd-2">Fra samme tid oppheves følgende forskrifter:<ul class="defaultList"><li data-li-identifier="1." data-name="1."><article class="listArticle" id="kapittel-9-paragraf-1-ledd-2-punkt-1"><article class="legalP" id="kapittel-9-paragraf-1-ledd-2-punkt-1-ledd-1">Forskrift 16. desember 1998 nr. 1234 om innsending av årsregnskap m.v. til Regnskapsregisteret og rett til innsyn i årsregnskap m.v.</article></article></li><li data-li-identifier="2." data-name="2."><article class="listArticle" id="kapittel-9-paragraf-1-ledd-2-punkt-2"><article class="legalP" id="kapittel-9-paragraf-1-ledd-2-punkt-2-ledd-1">Forskrift 16. desember 1998 nr. 1236 om overgangsregler til lov om årsregnskap m.v. (regnskapsloven)</article></article></li><li data-li-identifier="3." data-name="3."><article class="listArticle" id="kapittel-9-paragraf-1-ledd-2-punkt-3"><article class="legalP" id="kapittel-9-paragraf-1-ledd-2-punkt-3-ledd-1">Forskrift 16. desember 1998 nr. 1237 om årsregnskap for utenlandske foretak som driver virksomhet på norsk sokkel, unntatt petroleumsutvinning og rørledningstransport, eller foretak som driver midlertidig virksomhet på land</article></article></li><li data-li-identifier="4." data-name="4."><article class="listArticle" id="kapittel-9-paragraf-1-ledd-2-punkt-4"><article class="legalP" id="kapittel-9-paragraf-1-ledd-2-punkt-4-ledd-1">Forskrift 16. desember 1998 nr. 1238 om unntak fra konsernregnskapsplikt for morselskap i underkonsern</article></article></li><li data-li-identifier="5." data-name="5."><article class="listArticle" id="kapittel-9-paragraf-1-ledd-2-punkt-5"><article class="legalP" id="kapittel-9-paragraf-1-ledd-2-punkt-5-ledd-1">Forskrift 6. mai 1999 nr. 544 om regnskapssystem, registrering, dokumentasjon og oppbevaring av regnskapsopplysninger</article></article></li><li data-li-identifier="6." data-name="6."><article class="listArticle" id="kapittel-9-paragraf-1-ledd-2-punkt-6"><article class="legalP" id="kapittel-9-paragraf-1-ledd-2-punkt-6-ledd-1">Forskrift 19. juli 1999 nr. 816 om avvikende regnskapsår for filial og datterselskap av utenlandsk foretak som anvender avvikende regnskapsår</article></article></li><li data-li-identifier="7." data-name="7."><article class="listArticle" id="kapittel-9-paragraf-1-ledd-2-punkt-7"><article class="legalP" id="kapittel-9-paragraf-1-ledd-2-punkt-7-ledd-1">Vedtak 24. september 1999 nr. 1066 om ikrafttredelse og overgangsbestemmelser til lov av 18. juni 1999 nr. 41 om endringer i regnskapsloven m.v.</article></article></li><li data-li-identifier="8." data-name="8."><article class="listArticle" id="kapittel-9-paragraf-1-ledd-2-punkt-8"><article class="legalP" id="kapittel-9-paragraf-1-ledd-2-punkt-8-ledd-1">Forskrift 3. november 1999 nr. 1140 om adgang til å unnta visse utenlandske foretak fra regnskapsplikt i Norge</article></article></li><li data-li-identifier="9." data-name="9."><article class="listArticle" id="kapittel-9-paragraf-1-ledd-2-punkt-9"><article class="legalP" id="kapittel-9-paragraf-1-ledd-2-punkt-9-ledd-1">Forskrift 10. mars 2000 nr. 218 om summarisk omregning av registrerte regnskapsopplysninger i utenlandsk valuta til norsk valuta for føring i årsregnskapet i henhold til regnskapsloven § 3-4</article></article></li><li data-li-identifier="10." data-name="10."><article class="listArticle" id="kapittel-9-paragraf-1-ledd-2-punkt-10"><article class="legalP" id="kapittel-9-paragraf-1-ledd-2-punkt-10-ledd-1">Forskrift 2. oktober 2001 nr. 1132 om overgangsregler til regler om ettergivelse og tvangsinnkreving av forsinkelsesgebyr i lov om årsregnskap m.v. (regnskapsloven)</article></article></li><li data-li-identifier="11." data-name="11."><article class="listArticle" id="kapittel-9-paragraf-1-ledd-2-punkt-11"><article class="legalP" id="kapittel-9-paragraf-1-ledd-2-punkt-11-ledd-1">Forskrift 19. desember 2003 nr. 1642 om regnskapsføring av finansielle instrumenter</article></article></li><li data-li-identifier="12." data-name="12."><article class="listArticle" id="kapittel-9-paragraf-1-ledd-2-punkt-12"><article class="legalP" id="kapittel-9-paragraf-1-ledd-2-punkt-12-ledd-1">Forskrift 4. juli 2003 nr. 897 om atskilte regnskaper for foretak som er gitt særlige eller eksklusive rettigheter eller som utfører tjenester av allmenn økonomisk betydning.</article></article></li></ul></article></article><article class="legalArticle" data-lovdata-URL="LTI/forskrift/2006-09-07-1062/§11-2" data-name="§11-2" id="kapittel-9-paragraf-2"><h3 class="legalArticleHeader"><span class="legalArticleValue">§ 11-2</span>. <span class="legalArticleTitle">Virkningstidspunkt</span></h3><article class="legalP" id="kapittel-9-paragraf-2-ledd-1">Forskriften gjelder med virkning fra regnskapsår som starter 1. januar 2006 og senere.</article><article class="legalP" id="kapittel-9-paragraf-2-ledd-2">Opphevelsen av forskrift 19. desember 2003 nr. 1642 om regnskapsføring av finansielle instrumenter (jf. § 11-1 nr. 11) gjelder med virkning fra regnskapsår som starter 1. januar 2006 og senere.</article><article class="legalP" id="kapittel-9-paragraf-2-ledd-3">Kapittel 9-1 og opphevelsen av forskrift 4. juli 2003 nr. 897 om atskilte regnskaper for foretak som er gitt særlige eller eksklusive rettigheter eller som utfører tjenester av allmenn økonomisk betydning (jf. § 11-1 nr. 12) gjelder med virkning fra regnskapsår som starter 1. januar 2006 og senere.</article></article></section></main></body></html>