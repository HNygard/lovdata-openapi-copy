<!DOCTYPE html><html lang="no"><head><title>Midlertidig forskrift om rammer for bestemmelser om å utføre oppgaver på hverandres myndighetsområder ved inngåelse av avtaler om pilotkontorer i arbeids- og velferdsforvaltningen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-09-29-1108</dd><dt class="dokid">DokumentID</dt><dd class="dokid">LTI/forskrift/2006-09-29-1108</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 13 s 1669</dd><dt class="dateInForce">I kraft fra</dt><dd class="dateInForce">2006-10-01 – 2007-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2006-06-16-20/§14</li></ul></dd><dt class="dateOfPublication">Kunngjort</dt><dd class="dateOfPublication">2006-10-03</dd><dt class="journalNumber">Journalnummer</dt><dd class="journalNumber">2006-0822</dd><dt class="titleShort">Korttittel</dt><dd class="titleShort">Midl. forskrift om pilotkontorer i NAV</dd><dt class="title">Tittel</dt><dd class="title">Midlertidig forskrift om rammer for bestemmelser om å utføre oppgaver på hverandres myndighetsområder ved inngåelse av avtaler om pilotkontorer i arbeids- og velferdsforvaltningen.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og inkluderingsdepartementet 29. september 2006 med hjemmel i lov 16. juni 2006 nr. 20 om arbeids- og velferdsforvaltningen (arbeids- og velferdsforvaltningsloven) § 14 første og annet ledd.</dd><dt class="refid">RefID</dt><dd class="refid">forskrift/2006-09-29-1108</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om rammer for bestemmelser om å utføre oppgaver på hverandres myndighetsområder ved inngåelse av avtaler om pilotkontorer i arbeids- og velferdsforvaltningen.<ul class="tocSubUl"><li>§ 1. Området for forskriften</li><li>§ 2. Statsetatens oppgaver</li><li>§ 3. Kommunens oppgaver</li><li>§ 4. Styring og rapportering</li><li>§ 5. Ikrafttredelse og opphør</li></ul></li></ul></dd></dl></header><main class="documentBody" data-lovdata-URL="LTI/forskrift/2006-09-29-1108" id="dokument"><h1>Midlertidig forskrift om rammer for bestemmelser om å utføre oppgaver på hverandres myndighetsområder ved inngåelse av avtaler om pilotkontorer i arbeids- og velferdsforvaltningen.</h1><article class="legalArticle" data-lovdata-URL="LTI/forskrift/2006-09-29-1108/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Området for forskriften</span></h2><article class="legalP" id="paragraf-1-ledd-1">En avtale mellom Arbeids- og velferdsetaten og en kommune om felles lokalt pilotkontor kan inneholde bestemmelser om at statlig og kommunalt ansatt personell kan utføre oppgaver, herunder fatte enkeltvedtak, på hverandres myndighetsområder når det ligger innenfor de rammene som er fastsatt i denne forskriften, jf. arbeids- og velferdsforvaltningsloven § 14 første og annet ledd.</article><article class="legalP" id="paragraf-1-ledd-2">Ved overføring av myndighet må det legges vekt på at gjeldende ansvarsdeling mellom stat og kommune opprettholdes uavhengig av hvem som utfører oppgaven. Det skal ikke skje en kostnadsoverveltning mellom statlige og kommunale budsjetter. Ved organisering av arbeidet må det tas nødvendige hensyn til taushetsplikt og personvern.</article></article><article class="legalArticle" data-lovdata-URL="LTI/forskrift/2006-09-29-1108/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Statsetatens oppgaver</span></h2><article class="legalP" id="paragraf-2-ledd-1">Oppgaver på statsetatens myndighetsområde som er lagt til Arbeids- og velferdsdirektoratet, jf. loven § 4 og § 5, kan direktoratet eller det organet som direktoratet bestemmer, helt eller delvis delegere til en kommunalt ansatt leder av pilotkontoret.</article><article class="legalP" id="paragraf-2-ledd-2">Det kan avtales at lederen for den statlige delen av pilotkontoret kan ta i bruk kommunalt og statlig ansatt personell til utføring av oppgaver som nevnt i første ledd.</article><article class="legalP" id="paragraf-2-ledd-3">Arbeids- og velferdsdirektoratet kan legge utøvende deler av behandlingsansvaret etter personopplysningsloven § 2 nr. 4 til en kommunalt ansatt leder av pilotkontoret.</article></article><article class="legalArticle" data-lovdata-URL="LTI/forskrift/2006-09-29-1108/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kommunens oppgaver</span></h2><article class="legalP" id="paragraf-3-ledd-1">Oppgaver på kommunens myndighetsområde som inngår i pilotkontoret, jf. loven § 13 annet ledd og § 14 første ledd, kan kommunen helt eller delvis delegere til en statlig ansatt leder av pilotkontoret.</article><article class="legalP" id="paragraf-3-ledd-2">Det kan avtales at lederen for den kommunale delen av pilotkontoret kan ta i bruk statlig og kommunalt ansatt personell til utføring av oppgaver som nevnt i første ledd.</article><article class="legalP" id="paragraf-3-ledd-3">Kommunen kan legge utøvende deler av behandlingsansvaret etter personopplysningsloven § 2 nr. 4 til en statlig ansatt leder av pilotkontoret.</article></article><article class="legalArticle" data-lovdata-URL="LTI/forskrift/2006-09-29-1108/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Styring og rapportering</span></h2><article class="legalP" id="paragraf-4-ledd-1">Rammer og retningslinjer gitt i styringsdokumenter fra overordnet myndighet til pilotkontoret gjelder uavhengig av om oppgaven utføres av statlig eller kommunalt personell.</article><article class="legalP" id="paragraf-4-ledd-2">Lover, forskrifter og instrukser om oppgaveløsningen, herunder klage- og eventuelt ankeordninger gjelder uavhengig av om oppgaven utføres av statlig eller kommunalt personell.</article><article class="legalP" id="paragraf-4-ledd-3">Lederen av pilotkontoret skal rapportere til Arbeids- og velferdsdirektoratet eller det organet direktoratet bestemmer og til kommunen i tråd med fastsatte retningslinjer for slik rapportering.</article></article><article class="legalArticle" data-lovdata-URL="LTI/forskrift/2006-09-29-1108/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse og opphør</span></h2><article class="legalP" id="paragraf-5-ledd-1">Forskriften trer i kraft straks og gis virkning fra 1. oktober 2006 og gjelder til 1. januar 2007.</article><article class="legalP" id="paragraf-5-ledd-2">Avtalevilkår som er hjemlet i denne forskriften, opphører når forskriften opphører. Om nødvendig må avtalene reforhandles innenfor de rammene som vil bli fastsatt i en ny forskrift.</article></article></main></body></html>