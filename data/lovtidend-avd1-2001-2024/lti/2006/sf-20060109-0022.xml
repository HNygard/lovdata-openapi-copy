<!DOCTYPE html><html lang="no"><head><title>Forskrift om innføring av støyrelaterte driftsbegrensninger ved norske flyplasser (BSL E 2-3).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-01-09-22</dd><dt class="dokid">DokumentID</dt><dd class="dokid">LTI/forskrift/2006-01-09-22</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 2 s 154</dd><dt class="dateInForce">I kraft fra</dt><dd class="dateInForce">2006-01-16</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-09-24-1184</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§9-1</li><li>lov/1993-06-11-101/§16-1</li></ul></dd><dt class="dateOfPublication">Kunngjort</dt><dd class="dateOfPublication">2006-01-17</dd><dt class="journalNumber">Journalnummer</dt><dd class="journalNumber">2006-0028</dd><dt class="titleShort">Korttittel</dt><dd class="titleShort">Forskrift om støyrelaterte driftsbegrensninger</dd><dt class="title">Tittel</dt><dd class="title">Forskrift om innføring av støyrelaterte driftsbegrensninger ved norske flyplasser (BSL E 2-3).</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 9. januar 2006 med hjemmel i lov 11. juni 1993 nr. 101 om luftfart (luftfartsloven) § 9-1 jf. § 16-1. Jf. EØS-avtalen vedlegg XIII nr. 66f (direktiv 2002/30/EF).</dd><dt class="refid">RefID</dt><dd class="refid">forskrift/2006-01-09-22</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innføring av støyrelaterte driftsbegrensninger ved norske flyplasser (BSL E 2-3).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelle bestemmelser om håndtering av flystøy</li><li>§ 5. Vurderingsregler</li><li>§ 6. Innføring av støyrelaterte driftsbegrensninger overfor luftfartøyer som så vidt oppfyller standarden</li><li>§ 7. Eksisterende støyrelaterte driftsbegrensninger</li><li>§ 8. Unntak for luftfartøy registrert i utviklingsland</li><li>§ 9. Unntak for enkelttilfeller</li><li>§ 10. Forhåndsvarsling og høring</li><li>§ 11. Klage</li><li>§ 12. Ikrafttredelse</li><li>Vedlegg. Opplysninger omtalt i forskriftens § 5 nr. 1.</li></ul></li></ul></dd></dl></header><main class="documentBody" data-lovdata-URL="LTI/forskrift/2006-01-09-22" id="dokument"><h1>Forskrift om innføring av støyrelaterte driftsbegrensninger ved norske flyplasser (BSL E 2-3).</h1><article class="legalArticle" data-lovdata-URL="LTI/forskrift/2006-01-09-22/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">å legge til rette for innføring av nye støyrelaterte driftsbegrensninger ved landingsplasser, slik at en kan begrense eller redusere antallet personer som er vesentlig negativt påvirket av støy;</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">å etablere en ramme som sikrer de kravene som følger av det indre markedet innenfor EØS;</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">å fremme utviklingen av kapasiteten på landingsplassene på en måte som er forenlig med nødvendige krav til miljøet;</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">å legge til rette for å nå de særlige målsetningene for støyreduksjon som er fastsatt på den enkelte landingsplass, og</article></article></li><li data-li-identifier="e)" data-name="e)"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">å gjøre det mulig å velge blant de tilgjengelige tiltakene på en måte som sikrer maksimal fordel for miljøet på en kosteffektiv måte.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder ved landingsplasser der trafikken overskrider 50.000 flybevegelser med sivile subsoniske jetfly per kalenderår, basert på gjennomsnittlig antall flybevegelser de tre siste årene.</article></article><article class="legalArticle" data-lovdata-URL="LTI/forskrift/2006-01-09-22/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>balansert metode:</i> en metode der konsesjonshaver, kommunene, miljømyndigheten og luftfartsmyndigheten samarbeider om å sikre at alle tilgjengelige tiltak for å løse støyproblemet ved en landingsplass blir vurdert. Herunder skal en vurdere tiltak som reduserer flystøy ved kilden, tiltak for arealplanlegging og arealforvaltning, driftsprosedyrer for støyreduksjon og driftsbegrensninger;</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>flybevegelse:</i> en avgang eller landing;</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>interesserte parter:</i> fysiske eller juridiske personer som berøres eller kan berøres av innføring av tiltak for støyreduksjon, herunder støyrelaterte driftsbegrensninger, eller som har en rettmessig interesse av at slike tiltak innføres;</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>konsesjonshaver:</i> fysisk eller juridisk person som har fått konsesjon fra luftfartsmyndigheten til å anlegge, drive eller inneha landingsplass;</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>luftfartsmyndigheten:</i> den myndigheten som har utstedt konsesjon for den enkelte landingsplass, (Kongen, Samferdselsdepartementet eller Luftfartstilsynet);</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>luftfartøy som så vidt oppfyller standarden:</i> et sivilt subsonisk jetfly som oppfyller grenseverdiene for støysertifisering i henhold til del II, kapittel 3 bind 1 av vedlegg 16 til konvensjonen om internasjonal sivil luftfart med en sammenlagt margin på høyst 5 EPNdB (Effective Perceived Noise in decibels). Den sammenlagte marginen uttrykt i EPNdB fremkommer ved å summere de enkelte marginer (dvs. avviket mellom det sertifiserte støynivå og største tillatte støynivå) ved hvert av de tre referansepunktene for støymåling som fastsatt i del II, kapittel 3 bind 1 av vedlegg 16 til konvensjonen om internasjonal sivil luftfart;</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>miljømyndigheten:</i> Fylkesmannens miljøvernavdeling;</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>sivilt subsonisk jetfly:</i> et fly med en største tillatt startmasse på 34.000 kg eller mer, eller med en største sertifisert kapasitet for vedkommende flytype på mer enn 19 passasjerseter, med unntak av seter reservert for mannskapet;</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>støyrelatert driftsbegrensning:</i> et støyforebyggende tiltak som begrenser sivile subsoniske jetflys adgang til en flyplass. Tiltaket kan bestå av forbud mot bruk av luftfartøyer som så vidt oppfyller standarden, og delvise begrensninger som påvirker bruken av sivile subsoniske jetfly innenfor bestemte tidsrom; og</article></article></li><li data-li-identifier="j)" data-name="j)"><article class="listArticle" id="paragraf-3-ledd-1-punkt-10"><article class="legalP" id="paragraf-3-ledd-1-punkt-10-ledd-1"><i>utviklingsland:</i> land som er klassifisert av OECD som mottakere av offisiell utviklingsbistand.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelle bestemmelser om håndtering av flystøy</span></h2><article class="numberedLegalP" data-numerator="1" id="paragraf-4-nummer-1">(1) Behandlingen av støyproblemene ved en landingsplass skal skje ved balansert metode. Herunder kan en også vurdere å bruke økonomiske insentiver til håndtering av støyproblemer.</article><article class="numberedLegalP" data-numerator="2" id="paragraf-4-nummer-2">(2) Når de kompetente myndighetene vurderer å innføre støyrelaterte driftsrestriksjoner, skal de ta i betraktning de sannsynlige kostnadene og fordelene forbundet med de enkelte tilgjengelige tiltakene, i tillegg til de spesielle forholdene ved den enkelte landingsplassen.</article><article class="numberedLegalP" data-numerator="3" id="paragraf-4-nummer-3">(3) Tiltak, eller en kombinasjon av tiltak, som innføres i henhold til denne forskriften, skal ikke være mer restriktive enn det som er nødvendig for å nå de miljømålene som er satt for den enkelte landingsplassen. De skal heller ikke diskriminere på grunnlag av nasjonaliteten eller identiteten til luftfartsforetakene eller produsentene av luftfartøy.</article><article class="numberedLegalP" data-numerator="4" id="paragraf-4-nummer-4">(4) Støyrelaterte driftsbegrensninger skal baseres på flyenes støysertifisering i henhold til del II av vedlegg 16 til konvensjonen om internasjonal sivil luftfart.</article></article><article class="legalArticle" data-lovdata-URL="LTI/forskrift/2006-01-09-22/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vurderingsregler</span></h2><article class="numberedLegalP" data-numerator="1" id="paragraf-5-nummer-1">(1) Når det vurderes å innføre støyrelaterte driftsbegrensninger ved en landingsplass, skal det, så langt det er hensiktsmessig og mulig, tas hensyn til de opplysningene som er nevnt i vedlegget til denne forskriften, i den grad de er relevante for vedkommende tiltak og landingsplass.</article><article class="numberedLegalP" data-numerator="2" id="paragraf-5-nummer-2">(2) Når et prosjekt krever konsekvensutredning i henhold til forskrift 1. april 2005 nr. 276 om konsekvensutredninger, skal denne anses å tilfredsstille kravene i (1) såfremt utredningen, så langt som mulig, omfatter opplysningene i vedlegget til denne forskriften.</article></article><article class="legalArticle" data-lovdata-URL="LTI/forskrift/2006-01-09-22/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innføring av støyrelaterte driftsbegrensninger overfor luftfartøyer som så vidt oppfyller standarden</span></h2><article class="numberedLegalP" data-numerator="1" id="paragraf-6-nummer-1">(1) Dersom vurderingen av alle tilgjengelige tiltak viser at innføring av støyrelaterte driftsbegrensninger overfor luftfartøyer som så vidt oppfyller standarden er nødvendig for å oppfylle flyplassens miljømålsettinger, gjelder følgende i stedet for den prosedyren som følger av artikkel 9 i forordning (EF) nr. 2408/92 for den aktuelle landingsplassen:<ul class="defaultList"><li data-li-identifier="(a)" data-name="(a)"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">seks måneder etter at det er foretatt en vurdering og fattet beslutning om innføring av en støyrelatert driftsbegrensning, kan ingen andre flyginger enn dem som ble foretatt i tilsvarende periode året før, foretas med luftfartøyer som så vidt oppfyller standarden,</article></article></li><li data-li-identifier="(b)" data-name="(b)"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">i minst seks påfølgende måneder kan hver operatør som benytter landingsplassen pålegges å redusere antall bevegelser med de aktuelle flyene med en årlig takt på opp til 20% av den totale mengden opprinnelige bevegelser.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Eksisterende støyrelaterte driftsbegrensninger</span></h2><article class="legalP" id="paragraf-7-ledd-1">Vurderingsreglene i § 5 gjelder ikke for:<ul class="defaultList"><li data-li-identifier="(a)" data-name="(a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">støyrelaterte driftsbegrensninger som var innført før 28. september 2003.</article></article></li><li data-li-identifier="(b)" data-name="(b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">mindre tekniske endringer av delvise støyrelaterte driftsbegrensninger som ikke har betydelige kostnadsmessige konsekvenser for operatørene som trafikkerer landingsplassen.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak for luftfartøy registrert i utviklingsland</span></h2><article class="legalP" id="paragraf-8-ledd-1">Luftfartøy som så vidt oppfyller standarden, og som er registrert i et utviklingsland, er frem til 26. mars 2012 unntatt fra bestemmelsene i § 6, såfremt:<ul class="defaultList"><li data-li-identifier="(a)" data-name="(a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">luftfartøyet er sertifisert etter standardene for støysertifisering fastsatt i del II, kapittel 3 bind 1 av vedlegg 16 til konvensjonen om internasjonal sivil luftfart, og ble benyttet ved den aktuelle flyplassen mellom 1. januar 1996 og 31. desember 2001 («referanseperioden»), og</article></article></li><li data-li-identifier="(b)" data-name="(b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">luftfartøyet i referanseperioden var oppført i registret til vedkommende utviklingsland, og fortsatt drives av en fysisk eller juridisk person etablert i dette landet.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak for enkelttilfeller</span></h2><article class="legalP" id="paragraf-9-ledd-1">Selv om andre bestemmelser i denne forskriften ikke gir grunnlag for det, kan Luftfartsmyndighetene i enkelttilfeller tillate bruk av luftfartøyer som så vidt oppfyller standarden, forutsatt at:<ul class="defaultList"><li data-li-identifier="(a)" data-name="(a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">det dreier seg om luftfartøyer som brukes på en så uvanlig måte at det ville være urimelig å ikke gi et midlertidig unntak, eller</article></article></li><li data-li-identifier="(b)" data-name="(b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">luftfartøyer som foretar ikke-ervervsmessige flyginger med tanke på modifikasjoner, reparasjoner eller vedlikehold.</article></article></li></ul></article></article><article class="legalArticle" data-lovdata-URL="LTI/forskrift/2006-01-09-22/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forhåndsvarsling og høring</span></h2><article class="numberedLegalP" data-numerator="1" id="paragraf-10-nummer-1">(1) Ved anvendelsen av bestemmelsene i § 5 og § 6 gjelder forvaltningslovens krav om forhåndsvarsel og høring av interesserte parter.</article><article class="numberedLegalP" data-numerator="2" id="paragraf-10-nummer-2">(2) Ved innføring av en støyrelatert driftsbegrensning skal alle interesserte parter varsles og gjøre dem kjent med begrunnelsen. Begrunnelsen skal redegjøre for hvordan den balanserte metoden er anvendt. Varselet skal sendes alle interesserte parter<ul class="defaultList"><li data-li-identifier="(a)" data-name="(a)"><article class="listArticle" id="paragraf-10-nummer-2-punkt-1"><article class="legalP" id="paragraf-10-nummer-2-punkt-1-ledd-1">minst seks måneder før planlagt ikrafttredelse av tiltak som nevnt i § 6 nr. 1 (a);</article></article></li><li data-li-identifier="(b)" data-name="(b)"><article class="listArticle" id="paragraf-10-nummer-2-punkt-2"><article class="legalP" id="paragraf-10-nummer-2-punkt-2-ledd-1">minst 12 måneder før planlagt ikrafttredelse av tiltak som nevnt i § 6 nr. 1 (b);</article></article></li><li data-li-identifier="(c)" data-name="(c)"><article class="listArticle" id="paragraf-10-nummer-2-punkt-3"><article class="legalP" id="paragraf-10-nummer-2-punkt-3-ledd-1">minst 2 måneder før det avholdes konferanse for fastsettelse av det aktuelle trafikkprogrammet.</article></article></li></ul></article><article class="numberedLegalP" data-numerator="3" id="paragraf-10-nummer-3">(3) Samferdselsdepartementet skal informere EFTAs overvåkingsorgan og de andre medlemslandene om innføring av nye støyrelaterte driftsbegrensninger.</article></article><article class="legalArticle" data-lovdata-URL="LTI/forskrift/2006-01-09-22/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" id="paragraf-11-ledd-1">Vedtak fattet i medhold av denne forskriften kan påklages i henhold til bestemmelsene om klage i forvaltningsloven.</article></article><article class="legalArticle" data-lovdata-URL="LTI/forskrift/2006-01-09-22/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 16. januar 2006.</article><article class="legalP" id="paragraf-12-ledd-2">Fra samme dato oppheves forskrift 24. september 2003 nr. 1184 om innføring av støyrelaterte driftsbegrensninger ved flyplasser til allmenn bruk.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2006-01-09-22/KAPITTEL_1"><h2>Vedlegg. Opplysninger omtalt i forskriftens § 5 nr. 1.</h2><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Den aktuelle situasjonen</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1.</span><article class="legalP" id="kapittel-1-punkt-2-ledd-1">En beskrivelse av flyplassen, herunder opplysninger om dens kapasitet, plassering, omgivelser, lufttrafikkmengde og -sammensetning og sammensetningen av startbaner.</article></article><article class="marginIdArticle" id="kapittel-1-punkt-3"><span class="data-marginOriginalId">1.2.</span><article class="legalP" id="kapittel-1-punkt-3-ledd-1">En beskrivelse av miljømålene som er fastsatt for flyplassen sett på bakgrunn av situasjonen på nasjonalt plan.</article></article><article class="marginIdArticle" id="kapittel-1-punkt-4"><span class="data-marginOriginalId">1.3.</span><article class="legalP" id="kapittel-1-punkt-4-ledd-1">Nærmere opplysninger om støykonturer for inneværende og foregående år, herunder en vurdering av antall personer som berøres av flystøy. Beskrivelse av beregningsmetoden som er benyttet for å lage konturene.</article></article><article class="marginIdArticle" id="kapittel-1-punkt-5"><span class="data-marginOriginalId">1.4.</span><article class="legalP" id="kapittel-1-punkt-5-ledd-1">En beskrivelse av tiltak for reduksjon av flystøy som allerede er iverksatt, som opplysninger om arealplanlegging og -forvaltning, programmer for lydisolasjon, driftsprosedyrer som PANS-OPS, driftsbegrensninger som begrensninger av støynivå, begrensning av eller forbud mot nattflyging, støyavgifter, bruk av bestemte start- og landingsbaner, støybetinget rutevalg/navigering og støyovervåkning.</article></article><article class="marginIdArticle" id="kapittel-1-punkt-6"><span class="data-marginOriginalId">2.</span><span class="miscHeadline"><i>Prognose dersom ingen nye tiltak iverksettes</i></span></article><article class="marginIdArticle" id="kapittel-1-punkt-7"><span class="data-marginOriginalId">2.1.</span><article class="legalP" id="kapittel-1-punkt-7-ledd-1">Beskrivelse av (eventuell) utbygging av flyplassen som allerede er godkjent og som inngår i programmet, og som dreier seg om for eksempel økning i kapasiteten, utvidelse av baner og/eller terminaler, og beregnet fremtidig trafikksammensetning og forventet trafikkøkning.</article></article><article class="marginIdArticle" id="kapittel-1-punkt-8"><span class="data-marginOriginalId">2.2.</span><article class="legalP" id="kapittel-1-punkt-8-ledd-1">Med hensyn til utvidelse av flyplasskapasitet skal fordelene ved dette beskrives.</article></article><article class="marginIdArticle" id="kapittel-1-punkt-9"><span class="data-marginOriginalId">2.3.</span><article class="legalP" id="kapittel-1-punkt-9-ledd-1">En beskrivelse av virkningen på det alminnelige støynivå uten at det treffes ytterligere tiltak, og av tiltak som allerede er planlagt med tanke på å redusere denne virkningen i samme tidsrom.</article></article><article class="marginIdArticle" id="kapittel-1-punkt-10"><span class="data-marginOriginalId">2.4.</span><article class="legalP" id="kapittel-1-punkt-10-ledd-1">Beregnede støykonturer, herunder en vurdering av antall personer som sannsynligvis vil berøres av flystøy. Det skal skilles mellom etablerte og nybygde boligområder.</article></article><article class="marginIdArticle" id="kapittel-1-punkt-11"><span class="data-marginOriginalId">2.5.</span><article class="legalP" id="kapittel-1-punkt-11-ledd-1">Vurdering av følgene og mulige kostnader ved ikke å treffe tiltak for å redusere virkningen av forventet økning av støyen.</article></article><article class="marginIdArticle" id="kapittel-1-punkt-12"><span class="data-marginOriginalId">3.</span><span class="miscHeadline"><i>Vurdering av tilleggstiltak</i></span></article><article class="marginIdArticle" id="kapittel-1-punkt-13"><span class="data-marginOriginalId">3.1.</span><article class="legalP" id="kapittel-1-punkt-13-ledd-1">Oversikt over tilgjengelige tilleggstiltak som del av ulike muligheter nevnt i § 4 (1), og særlig angivelse av hovedgrunnene til at de ble valgt. Beskrivelse av de tiltak som er valgt med tanke på en grundigere analyse og mer fullstendige opplysninger om kostnadene ved innføring av tiltakene; antall personer som ventes å nyte godt av dem og en tidsramme; rangering av tiltakene etter hvert tiltaks samlede virkning.</article></article><article class="marginIdArticle" id="kapittel-1-punkt-14"><span class="data-marginOriginalId">3.2.</span><article class="legalP" id="kapittel-1-punkt-14-ledd-1">Vurdering av kostnadseffektiviteten eller nyttekostnaden ved innføring av bestemte tiltak, i det skal tas hensyn til tiltakenes sosioøkonomiske virkninger på brukerne av flyplassen: operatører (passasjerer og gods), reisende og lokalsamfunn.</article></article><article class="marginIdArticle" id="kapittel-1-punkt-15"><span class="data-marginOriginalId">3.3.</span><article class="legalP" id="kapittel-1-punkt-15-ledd-1">Oversikt over mulige miljø- og konkurransevirkninger av de foreslåtte tiltakene på andre flyplasser, operatører og berørte parter.</article></article><article class="marginIdArticle" id="kapittel-1-punkt-16"><span class="data-marginOriginalId">3.4.</span><article class="legalP" id="kapittel-1-punkt-16-ledd-1">Grunnene til at én løsning er valgt fremfor en annen.</article></article><article class="marginIdArticle" id="kapittel-1-punkt-17"><span class="data-marginOriginalId">3.5.</span><article class="legalP" id="kapittel-1-punkt-17-ledd-1">En oppsummering uten tekniske detaljer.</article></article></section></main></body></html>