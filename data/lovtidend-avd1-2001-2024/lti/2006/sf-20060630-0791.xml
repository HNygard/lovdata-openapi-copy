<!DOCTYPE html><html lang="no"><head><title>Forskrift om endring i forskrift til lov om petroleumsvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-30-791</dd><dt class="dokid">DokumentID</dt><dd class="dokid">LTI/forskrift/2006-06-30-791</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 10 s 1322</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-27-653</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§3-14</li><li>lov/1996-11-29-72/§4-10</li></ul></dd><dt class="dateOfPublication">Kunngjort</dt><dd class="dateOfPublication">2006-07-04</dd><dt class="journalNumber">Journalnummer</dt><dd class="journalNumber">2006-0615</dd><dt class="titleShort">Korttittel</dt><dd class="titleShort">Endr. i forskrift til petroleumsloven</dd><dt class="title">Tittel</dt><dd class="title">Forskrift om endring i forskrift til lov om petroleumsvirksomhet.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 30. juni 2006 med hjemmel i lov 29. november 1996 nr. 72 om petroleumsvirksomhet § 3-14 annet ledd og § 4-10 fjerde ledd. Fremmet av Olje- og energidepartementet.</dd><dt class="refid">RefID</dt><dd class="refid">forskrift/2006-06-30-791</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om petroleumsvirksomhet.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-30-791" id="dokument"><h1>Forskrift om endring i forskrift til lov om petroleumsvirksomhet.</h1><section class="section" data-name="kapI" id="kapittel-1" data-lovdata-URL="LTI/forskrift/2006-06-30-791/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. juni 1997 nr. 653 til lov om petroleumsvirksomhet gjøres følgende endringer:</article> <article class="defaultP" margin-top="true">§ 15 tredje ledd nytt annet punktum skal lyde:</article><article class="legalP" id="kapittel-1-ledd-2">Oljedirektoratet skal normalt gi slikt fritak dersom tilbakelevering skjer for å tilpasse områdets størrelse etter bestemmelsene om fritak for arealavgift i § 39 andre og tredje ledd.</article> <article class="defaultP" margin-top="true">§ 15 tredje ledd nåværende annet punktum blir nytt tredje punktum.</article> <article class="defaultP" margin-top="true">§ 39 første, annet og nytt tredje ledd skal lyde:</article><article class="legalP" id="kapittel-1-ledd-3">Etter utløpet av den periode som er fastsatt etter loven § 3-9 første ledd første punktum skal arealavgiften være slik: Første år er avgiften kr 30.000 pr. km<sup>2</sup> , andre år er avgiften kr 60.000 pr. km<sup>2</sup> og avgiften er kr 120.000 pr. km<sup>2</sup> pr. år i de etterfølgende år. Ved beregning av avgiften avrundes arealet til nærmeste hele km<sup>2</sup> . Utvinningstillatelser som er stratigrafisk delt skal betale arealavgift for det området som utvinningstillatelsen dekker på havbunnen.</article><article class="legalP" id="kapittel-1-ledd-4">I utvinningstillatelser hvor det er innlevert plan for utbygging og drift av petroleumsforekomster (PUD) etter loven § 4-2, gis det fritak for plikten til å betale arealavgift for det området som avgrenser forekomstene som er inkludert i PUD i perioden fra PUD er innlevert og så lenge det foregår utvinning fra forekomstene. Oljedirektoratet fastsetter avgrensningen av det aktuelle området etter forslag fra rettighetshaverne. Etter endt produksjon vil arealavgiften for dette området eskaleres over tre år som fastsatt i første ledd. Dette fritaket gjelder ikke tillatelser med redusert avgiftssats etter sjette ledd.</article><article class="legalP" id="kapittel-1-ledd-5">Dersom rettighetshaverne i perioden som angitt i loven § 3-9 annet ledd borer en undersøkelsesbrønn gis det, etter søknad, fritak i plikten til å betale arealavgift for området som avgrenser prospektet som bores. Fritak kan også gis for områder innenfor utvinningstillatelsen som avgrenser prospekter som er geologisk avhengig av prospektet som bores. Fritaket gis for to år. Innbetalt arealavgift for det aktuelle området i perioden det gis fritak for refunderes etter endt boring. Oljedirektoratet fastsetter avgrensningen av det aktuelle området etter forslag fra rettighetshaverne. Etter utløpet av denne toårsperioden vil arealavgiften for dette området eskaleres over tre år som fastsatt i første ledd. Dette fritaket gjelder ikke tillatelser med redusert avgiftssats etter sjette ledd.</article> <article class="defaultP" margin-top="true">§ 39 nåværende tredje og fjerde ledd blir fjerde og femte ledd.</article> <article class="defaultP" margin-top="true">§ 39 nåværende femte ledd blir sjette ledd og skal lyde:</article><article class="legalP" id="kapittel-1-ledd-6">For utvinningstillatelser gitt i medhold av kgl.res. 9. april 1965 om utforskning og utnyttelse av undersjøiske petroleumsforekomster, skal rettighetshaver betale en avgift på kr 33.000 pr. km<sup>2</sup> pr. år. Departementet kan justere avgiften med minst 10 års mellomrom. Rettighetshaverne kan, etter søknad, med endelig virkning velge at de alminnelige reglene om arealavgift skal gjelde for utvinningstillatelsen.</article> <article class="defaultP" margin-top="true">§ 39 nåværende sjette ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2006-06-30-791/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2007.</article></section></main></body></html>