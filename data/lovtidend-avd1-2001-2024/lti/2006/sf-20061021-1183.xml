<!DOCTYPE html><html lang="no"><head><title>Forskrift om tillitsmenn for sivile vernepliktige.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-10-21-1183</dd><dt class="dokid">DokumentID</dt><dd class="dokid">LTI/forskrift/2006-10-21-1183</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 13 s 1711</dd><dt class="dateInForce">I kraft fra</dt><dd class="dateInForce">2006-10-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-03-21-311</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-03-19-3/§10</li><li>forskrift/1966-06-03-5</li><li>forskrift/2005-12-16-1816</li></ul></dd><dt class="dateOfPublication">Kunngjort</dt><dd class="dateOfPublication">2006-10-27</dd><dt class="journalNumber">Journalnummer</dt><dd class="journalNumber">2006-0872</dd><dt class="titleShort">Korttittel</dt><dd class="titleShort">Forskr om tillitsmenn for sivile vernepliktige</dd><dt class="title">Tittel</dt><dd class="title">Forskrift om tillitsmenn for sivile vernepliktige.</dd><dt class="miscInformation">Annet om dokumentet</dt><dd class="miscInformation">Fastsatt av Siviltjenesten 21. oktober 2006 med hjemmel i lov 19. mars 1965 nr. 3 om fritaking for militærtjeneste av overbevisningsgrunner § 10 fjerde ledd, jf. delegeringsvedtak 3. juni 1966 nr. 5 og delegeringsvedtak 16. desember 2005 nr. 1816.</dd><dt class="refid">RefID</dt><dd class="refid">forskrift/2006-10-21-1183</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tillitsmenn for sivile vernepliktige.<ul class="tocSubUl"><li>§ 1. Definisjoner</li><li>§ 2. Tillitsvalgte</li><li>§ 3. Tillitsmannsdistrikter</li><li>§ 4. Valg av tillitsmann og varatillitsmann</li><li>§ 5. Funksjonstiden for tillitsmann og varatillitsmann</li><li>§ 6. Utførelsen av vervet som tillitsmann</li><li>§ 7. Valg av hovedtillitsmann og varahovedtillitsmann</li><li>§ 8. Funksjonstiden for hovedtillitsmann og varahovedtillitsmann</li><li>§ 9. Utførelse av vervet som hovedtillitsmann og varahovedtillitsmann</li><li>§ 10. Opplæring av tillitsvalgte</li><li>§ 11. Allmøter</li><li>§ 12. SVTU (Sivile vernepliktiges tillitsmannsutvalg)</li><li>§ 13. SAU (Samarbeidsutvalget)</li><li>§ 14. Redaktør for Balder (mannskapsavisen for sivile vernepliktige)</li><li>§ 15. Ombudsmannen for sivile vernepliktige</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-10-21-1183" id="dokument"><h1>Forskrift om tillitsmenn for sivile vernepliktige.</h1><article class="legalArticle" data-lovdata-URL="LTI/forskrift/2006-10-21-1183/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">Med <i>vernepliktige</i> forstås her sivile vernepliktige.</article><article class="legalP" id="paragraf-1-ledd-2">Med <i>tillitsmann</i> og <i>varatillitsmann</i> forstås her distriktstillitsmann og varadistriktstillitsmann for de sivile vernepliktige.</article><article class="legalP" id="paragraf-1-ledd-3">Med <i>hovedtillitsmann</i> og <i>varahovedtillitsmann</i> forstås her hovedtillitsmann og varahovedtillitsmann for de sivile vernepliktige.</article><article class="legalP" id="paragraf-1-ledd-4">Med <i>velferdssekretæren</i> forstås her velferdssekretæren for sivile vernepliktige.</article><article class="legalP" id="paragraf-1-ledd-5">Med <i>allmøte</i> forstås her fellesmøte for alle sivile vernepliktige innenfor et geografiske område.</article><article class="legalP" id="paragraf-1-ledd-6">Med <i>SVTU</i> forstås her sivile vernepliktiges tillitsmannsutvalg.</article><article class="legalP" id="paragraf-1-ledd-7">Med <i>SAU</i> forstås her samarbeidsutvalget mellom tillitsvalgte for sivile vernepliktige, Siviltjenesten, Justis- og politidepartementet og velferdssekretæren.</article><article class="legalP" id="paragraf-1-ledd-8">Med <i>Balder</i> forstås her mannskapsavisen for sivile vernepliktige.</article></article><article class="legalArticle" data-lovdata-URL="LTI/forskrift/2006-10-21-1183/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tillitsvalgte</span></h2><article class="legalP" id="paragraf-2-ledd-1">Tillitsvalgte for de sivile vernepliktige velges av og blant de som til enhver tid tjenestegjør som sivile vernepliktige.</article><article class="legalP" id="paragraf-2-ledd-2">Fra hvert tillitsmannsdistrikt, jf. § 3, velges tillitsmann og varatillitsmann. I tillegg velges en hovedtillitsmann og varahovedtillitsmann.</article></article><article class="legalArticle" data-lovdata-URL="LTI/forskrift/2006-10-21-1183/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillitsmannsdistrikter</span></h2><article class="legalP" id="paragraf-3-ledd-1">Velferdssekretæren inndeler landet i tillitsmannsdistrikter. For tiden gjelder følgende distriktsinndeling:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Oslo Sentrum, Akershus Syd, Østfold</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Oslo Vest, Asker og Bærum, Buskerud, Vestfold, Telemark</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Oslo Øst, Akershus Nord, Hedmark, Oppland</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Agder, Rogaland</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Hordaland, Sogn og Fjordane</article></article></li><li data-li-identifier="6." data-name="6."><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">Møre og Romsdal, Trøndelag, Nordland Syd</article></article></li><li data-li-identifier="7." data-name="7."><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">Nordland Nord, Troms, Finnmark.</article></article></li></ul></article></article><article class="legalArticle" data-lovdata-URL="LTI/forskrift/2006-10-21-1183/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Valg av tillitsmann og varatillitsmann</span></h2><article class="legalP" id="paragraf-4-ledd-1">Valg av tillitsmann og varatillitsmann organiseres av velferdssekretæren. Valgene finner sted ved siste allmøte i distriktet før den sittende tillitsmannen fratrer.</article><article class="legalP" id="paragraf-4-ledd-2">Forut for hvert valg kan samtlige mannskap i vedkommende distrikt, innen en frist fastsatt av velferdsekretæren, sende inn forslag på kandidater fra det aktuelle distrikt. Kandidatene bør ha mer enn halvparten av tjenestetiden igjen.</article><article class="legalP" id="paragraf-4-ledd-3">Alle mannskap i tjeneste i vedkommende distrikt har stemmerett. Valgene skjer skriftlig og gjennomføres som alminnelige flertallsvalg. Ved stemmelikhet foretas omvalg. Ved stemmelikhet ved valg av varatillitsmann foretas loddtrekning.</article><article class="legalP" id="paragraf-4-ledd-4">Velferdssekretæren godkjenner valgene.</article></article><article class="legalArticle" data-lovdata-URL="LTI/forskrift/2006-10-21-1183/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Funksjonstiden for tillitsmann og varatillitsmann</span></h2><article class="legalP" id="paragraf-5-ledd-1">Tillitsmann og varatillitsmann fungerer fra det tidspunktet han tiltrer vervet frem til dimittering fra tjeneste.</article><article class="legalP" id="paragraf-5-ledd-2">Hvis en tillitsmann ikke kan utføre sitt verv frem til dimittering, velger førstkommende allmøte ny tillitsmann. Hvis en varatillitsmann ikke kan utføre sitt verv ut funksjonstiden, kan allmøtet i distriktet foreta suppleringsvalg, som gjelder frem til valg av ny tillitsmann.</article><article class="legalP" id="paragraf-5-ledd-3">En tillitsmann kan før utløpet av funksjonstiden erstattes med en ny dersom minst 1/3 av mannskapene i tillitsmannsdistriktet har avgitt skriftlig ønske om nyvalg, og mer enn halvparten av stemmene på allmøtet støtter forslaget om erstatning av tillitsmannen. Dersom det nødvendige flertall oppnås, skal det foretas valg av ny tillitsmann etter de ordinære regler for valg av tillitsmann.</article></article><article class="legalArticle" data-lovdata-URL="LTI/forskrift/2006-10-21-1183/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utførelsen av vervet som tillitsmann</span></h2><article class="legalP" id="paragraf-6-ledd-1">Tillitsmannen fritas ikke for sin vanlige tjeneste. Han kan imidlertid benytte inntil en tjenestedag pr. uke til lokalt tillitsmannsarbeid. Tillitsmannen skal sørge for at dette arbeidet skaper minst mulig ulempe for oppdragsgiver. Den tillitsvalgte gis i tillegg nødvendig tjenestefri for å delta på SVTU-møter, SAU-møter og allmøter.</article><article class="legalP" id="paragraf-6-ledd-2">Tillitsmannen skal ha en mappe som inneholder alle regler og bestemmelser som har betydning for tillitsmannens arbeid.</article><article class="legalP" id="paragraf-6-ledd-3">Etter godkjennelse fra velferdssekretæren kan tillitsmannen gis adgang til å besøke vernepliktige i sitt distrikt.</article></article><article class="legalArticle" data-lovdata-URL="LTI/forskrift/2006-10-21-1183/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Valg av hovedtillitsmann og varahovedtillitsmann</span></h2><article class="legalP" id="paragraf-7-ledd-1">Valg av hovedtillitsmann og varahovedtillitsmann organiseres av velferdssekretæren. Forut for valget kan samtlige mannskap i tjeneste, innen en frist fastsatt av velferdsekretæren, sende inn forslag til kandidater for vervene blant de som er i tjeneste. Kandidatene bør ha mer enn halvparten av tjenestetiden igjen.</article><article class="legalP" id="paragraf-7-ledd-2">Velferdssekretæren setter opp en valgliste med samtlige foreslåtte kandidater. Valget foretas skriftlig av SVTU som alminnelig flertallsvalg.</article></article><article class="legalArticle" data-lovdata-URL="LTI/forskrift/2006-10-21-1183/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Funksjonstiden for hovedtillitsmann og varahovedtillitsmann</span></h2><article class="legalP" id="paragraf-8-ledd-1">Hovedtillitsmann og varahovedtillitsmann fungerer fra det tidspunktet han tiltrer vervet frem til dimittering fra tjeneste.</article><article class="legalP" id="paragraf-8-ledd-2">SVTU kan beslutte å erstatte en lovlig valgt hovedtillitsmann eller en varahovedtillitsmann før funksjonstiden utløper. Avgjørelsen må fattes med minst 2/3 flertall. Dersom det nødvendige flertall oppnås, foretas nyvalg etter de ordinære regler for valg av hovedtillitsmann og varahovedtillitsmann.</article></article><article class="legalArticle" data-lovdata-URL="LTI/forskrift/2006-10-21-1183/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utførelse av vervet som hovedtillitsmann og varahovedtillitsmann</span></h2><article class="legalP" id="paragraf-9-ledd-1">Hovedtillitsmann og varahovedtillitsmann avgis utelukkende for å utføre tillitsmannsarbeid. Nærmere arbeidsoppgaver fremgår av egen instruks.</article><article class="legalP" id="paragraf-9-ledd-2">Hovedtillitsmann og varahovedtillitsmann gis anledning til å besøke vernepliktige. Besøkene skal om mulig foretas sammen med velferdssekretæren.</article></article><article class="legalArticle" data-lovdata-URL="LTI/forskrift/2006-10-21-1183/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplæring av tillitsvalgte</span></h2><article class="legalP" id="paragraf-10-ledd-1">Valgte tillitsmenn og varatillitsmenn skal snarest mulig gjennomgå et kurs for å dyktiggjøre dem i å utføre sine verv.</article></article><article class="legalArticle" data-lovdata-URL="LTI/forskrift/2006-10-21-1183/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Allmøter</span></h2><article class="legalP" id="paragraf-11-ledd-1">Velferdssekretæren avgjør hvor og når det skal avholdes allmøter. For tiden avholdes 2 allmøter hvert år på følgende steder:<ul class="defaultList"><li data-li-identifier="1." data-name="1."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">Oslo sentrum</article></article></li><li data-li-identifier="2." data-name="2."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">Oslo vest, Asker og Bærum, Buskerud</article></article></li><li data-li-identifier="3." data-name="3."><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">Oslo øst, Akershus nord</article></article></li><li data-li-identifier="4." data-name="4."><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">Akershus sør, Østfold</article></article></li><li data-li-identifier="5." data-name="5."><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">Hedmark, Oppland</article></article></li><li data-li-identifier="6." data-name="6."><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">Vestfold, Telemark</article></article></li><li data-li-identifier="7." data-name="7."><article class="listArticle" id="paragraf-11-ledd-1-punkt-7"><article class="legalP" id="paragraf-11-ledd-1-punkt-7-ledd-1">Agder</article></article></li><li data-li-identifier="8." data-name="8."><article class="listArticle" id="paragraf-11-ledd-1-punkt-8"><article class="legalP" id="paragraf-11-ledd-1-punkt-8-ledd-1">Rogaland</article></article></li><li data-li-identifier="9." data-name="9."><article class="listArticle" id="paragraf-11-ledd-1-punkt-9"><article class="legalP" id="paragraf-11-ledd-1-punkt-9-ledd-1">Hordaland, Sogn og Fjordane</article></article></li><li data-li-identifier="10." data-name="10."><article class="listArticle" id="paragraf-11-ledd-1-punkt-10"><article class="legalP" id="paragraf-11-ledd-1-punkt-10-ledd-1">Møre og Romsdal</article></article></li><li data-li-identifier="11." data-name="11."><article class="listArticle" id="paragraf-11-ledd-1-punkt-11"><article class="legalP" id="paragraf-11-ledd-1-punkt-11-ledd-1">Trøndelag</article></article></li><li data-li-identifier="12." data-name="12."><article class="listArticle" id="paragraf-11-ledd-1-punkt-12"><article class="legalP" id="paragraf-11-ledd-1-punkt-12-ledd-1">Nordland</article></article></li><li data-li-identifier="13." data-name="13."><article class="listArticle" id="paragraf-11-ledd-1-punkt-13"><article class="legalP" id="paragraf-11-ledd-1-punkt-13-ledd-1">Troms, Finnmark.</article></article></li></ul></article><article class="legalP" id="paragraf-11-ledd-2">Velferdssekretæren er ansvarlig for avviklingen av møtene. I samråd med vedkommende distriktstillitsmann sørger han for møteinnkalling, leie av lokaler mv. Allmøtet skal ikke overstige en dags varighet, og skal i minst mulig grad gå ut over tjenesten for de vernepliktige. Velferdssekretæren avgjør behovet for tjenestefri for tillitsmannen i forbindelse med å forberede allmøtet.</article><article class="legalP" id="paragraf-11-ledd-3">Distriktstillitsmannen leder allmøtet. Møtet er åpent for alle vernepliktige i regionen, hovedtillitsmannen, og velferdssekretæren.</article><article class="legalP" id="paragraf-11-ledd-4">Velferdssekretæren avgjør om det skal avholdes kombinert allmøte og velferdskveld.</article></article><article class="legalArticle" data-lovdata-URL="LTI/forskrift/2006-10-21-1183/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">SVTU (Sivile vernepliktiges tillitsmannsutvalg)</span></h2><article class="legalP" id="paragraf-12-ledd-1">SVTU består av hovedtillitsmannen, varahovedtillitsmannen, distriktstillitsmennene og redaktøren for Balder.</article><article class="legalP" id="paragraf-12-ledd-2">SVTU avholder for tiden 6 to-dagers møter pr. år. Møtene avholdes ved administrasjonen for Siviltjenesten. Direktøren for Siviltjenesten kan etter søknad godkjenne annet møtested.</article><article class="legalP" id="paragraf-12-ledd-3">Hovedtillitsmannen leder møtet. Sakene avgjøres med alminnelig flertall. Ved stemmelikhet har hovedtillitsmannen dobbeltstemme.</article><article class="legalP" id="paragraf-12-ledd-4">SVTU behandler følgende saker:<ul class="defaultList"><li data-li-identifier="a." data-name="a."><article class="listArticle" id="paragraf-12-ledd-4-punkt-1"><article class="legalP" id="paragraf-12-ledd-4-punkt-1-ledd-1">Saker som generelt angår de vernepliktiges opplæring, kursvirksomhet og velferdsarbeid.</article></article></li><li data-li-identifier="b." data-name="b."><article class="listArticle" id="paragraf-12-ledd-4-punkt-2"><article class="legalP" id="paragraf-12-ledd-4-punkt-2-ledd-1">Saker vedrørende de vernepliktiges økonomiske og sosiale rettigheter.</article></article></li><li data-li-identifier="c." data-name="c."><article class="listArticle" id="paragraf-12-ledd-4-punkt-3"><article class="legalP" id="paragraf-12-ledd-4-punkt-3-ledd-1">Saker som angår utførelsen av tjenesten for de vernepliktige.</article></article></li><li data-li-identifier="d." data-name="d."><article class="listArticle" id="paragraf-12-ledd-4-punkt-4"><article class="legalP" id="paragraf-12-ledd-4-punkt-4-ledd-1">Valg av hovedtillitsmann og varahovedtillitsmann, se § 7 og § 8.</article></article></li><li data-li-identifier="e." data-name="e."><article class="listArticle" id="paragraf-12-ledd-4-punkt-5"><article class="legalP" id="paragraf-12-ledd-4-punkt-5-ledd-1">Forberedelse av saker som skal behandles i SAU, se § 13.</article></article></li><li data-li-identifier="f." data-name="f."><article class="listArticle" id="paragraf-12-ledd-4-punkt-6"><article class="legalP" id="paragraf-12-ledd-4-punkt-6-ledd-1">Valg av redaktør for Balder, se § 14.</article></article></li></ul></article></article><article class="legalArticle" data-lovdata-URL="LTI/forskrift/2006-10-21-1183/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">SAU (Samarbeidsutvalget)</span></h2><article class="legalP" id="paragraf-13-ledd-1">SAU består av hovedtillitsmannen, to distriktstillitsmenn, velferdssekretæren, direktøren for Siviltjenesten og representanter for Justis- og politidepartementet.</article><article class="legalP" id="paragraf-13-ledd-2">SAU avholder for tiden 2 møter i året. Velferdssekretæren innkaller til møte, sender ut sakspapirer og skriver referat fra møtet.</article><article class="legalP" id="paragraf-13-ledd-3">SAU behandler følgende saker:<ul class="defaultList"><li data-li-identifier="a." data-name="a."><article class="listArticle" id="paragraf-13-ledd-3-punkt-1"><article class="legalP" id="paragraf-13-ledd-3-punkt-1-ledd-1">Saker som generelt angår de vernepliktiges opplæring, kursvirksomhet og velferdsarbeid.</article></article></li><li data-li-identifier="b." data-name="b."><article class="listArticle" id="paragraf-13-ledd-3-punkt-2"><article class="legalP" id="paragraf-13-ledd-3-punkt-2-ledd-1">Saker vedrørende de vernepliktiges økonomiske og sosiale rettigheter.</article></article></li><li data-li-identifier="c." data-name="c."><article class="listArticle" id="paragraf-13-ledd-3-punkt-3"><article class="legalP" id="paragraf-13-ledd-3-punkt-3-ledd-1">Saker som angår utførelsen av tjenesten for de vernepliktige.</article></article></li></ul></article><article class="legalP" id="paragraf-13-ledd-4">Saker som vedrører enkeltpersoner og som ikke anses å være av prinsipiell art eller av allmenn interesse, skal ikke tas opp til behandling i SAU. Slike saker skal legges frem for direktøren for Siviltjenesten.</article><article class="legalP" id="paragraf-13-ledd-5">Sakene skal forsøkes løst i møtet. Dersom representanter for administrasjonen eller Justis- og politidepartementet ikke kan imøtekomme de tillitsvalgtes ønsker og krav, skal standpunktet begrunnes.</article></article><article class="legalArticle" data-lovdata-URL="LTI/forskrift/2006-10-21-1183/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Redaktør for Balder (mannskapsavisen for sivile vernepliktige)</span></h2><article class="legalP" id="paragraf-14-ledd-1">I forbindelse med skifte av redaktør for Balder, utpeker SVTU et råd bestående av avtroppende redaktør, hovedtillitsmannen og en distriktstillitsmann.</article><article class="legalP" id="paragraf-14-ledd-2">Rådet kaller de best kvalifiserte kandidatene inn til intervju og avgir uttalelse til SVTU. Valget av redaktør foretas av SVTU. Justis- og politidepartementet har gitt egne retningslinjer for Balder.</article><article class="legalP" id="paragraf-14-ledd-3">SVTU kan beslutte å erstatte en lovlig valgt redaktør før funksjonstiden er ute. Avgjørelsen krever 2/3 flertall. Ved valg av ny redaktør i slike tilfeller, erstattes avtroppende redaktør i rådet med en tillitsvalgt som SVTU utpeker.</article></article><article class="legalArticle" data-lovdata-URL="LTI/forskrift/2006-10-21-1183/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ombudsmannen for sivile vernepliktige</span></h2><article class="legalP" id="paragraf-15-ledd-1">Saker som er behandlet i SAU uten at det er oppnådd enighet, kan bringes inn for Ombudsmannen for sivile vernepliktige.</article><article class="legalP" id="paragraf-15-ledd-2">Velferdssekretæren sørger for oversendelse av saker til Ombudsmannen. Siviltjenesten avgjør hva som skal gjelde inntil en sak er ferdigbehandlet hos Ombudsmannen.</article><article class="legalP" id="paragraf-15-ledd-3">Det utpekes en representant av og blant de tillitsvalgte, som kan møte i Ombudsmannsnemnda, for å orientere om saker av generell eller prinsipiell art, jf. § 4 i instruks for Ombudsmannsnemnda for sivile vernepliktige.</article><article class="legalP" id="paragraf-15-ledd-4">Disse bestemmelsene medfører ingen endringer i den enkelte sivile vernepliktiges rett til å ta opp saker direkte overfor Ombudsmannen, jf. ovennevnte instruks.</article></article><article class="legalArticle" data-lovdata-URL="LTI/forskrift/2006-10-21-1183/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Denne forskriften trer i kraft straks. Fra samme tidspunkt oppheves forskrift 21. mars 2002 nr. 311 om tillitsmenn for sivile vernepliktige.</article></article></main></body></html>