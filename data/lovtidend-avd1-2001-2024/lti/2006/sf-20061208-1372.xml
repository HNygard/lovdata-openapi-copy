<!DOCTYPE html><html lang="no"><head><title>Forskrift om endring i forskrift om materielle konkurranseregler i EØS-avtalen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-08-1372</dd><dt class="dokid">DokumentID</dt><dd class="dokid">LTI/forskrift/2006-12-08-1372</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1928</dd><dt class="dateInForce">I kraft fra</dt><dd class="dateInForce">2006-12-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-964</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-11/§5</li><li>forskrift/2004-04-16-630</li></ul></dd><dt class="dateOfPublication">Kunngjort</dt><dd class="dateOfPublication">2006-12-12</dd><dt class="journalNumber">Journalnummer</dt><dd class="journalNumber">2006-1026</dd><dt class="titleShort">Korttittel</dt><dd class="titleShort">Endr. i forskrift om matr. konkurranseregler</dd><dt class="title">Tittel</dt><dd class="title">Forskrift om endring i forskrift om materielle konkurranseregler i EØS-avtalen.</dd><dt class="miscInformation">Annet om dokumentet</dt><dd class="miscInformation">Fastsatt av Fornyings- og administrasjonsdepartementet 8. desember 2006 med hjemmel i lov 5. mars 2004 nr. 11 om gjennomføring og kontroll av EØS-avtalens konkurranseregler mv. (EØS-konkurranseloven) § 5, jf. delegeringsvedtak 16. april 2004 nr. 630. Jf. EØS-avtalen vedlegg XIV nr. 11e (forordning (EF) nr. 1459/2006).</dd><dt class="refid">RefID</dt><dd class="refid">forskrift/2006-12-08-1372</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om materielle konkurranseregler i EØS-avtalen.<ul class="tocSubUl"><li>I<ul class="tocSubUl"><li>Artikkel 1</li><li>Artikkel 2</li><li>Artikkel 3</li><li>Artikkel 4</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-08-1372" id="dokument"><h1>Forskrift om endring i forskrift om materielle konkurranseregler i EØS-avtalen.</h1><section class="section" data-name="kapI" id="kapittel-1" data-lovdata-URL="LTI/forskrift/2006-12-08-1372/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 4. desember 1992 nr. 964 om materielle konkurranseregler i EØS-avtalen gjøres følgende endring:</article> <article class="defaultP" margin-top="true">Del II. Kapittel XIII skal lyde:</article><span class="futuretitle" id="kapittel-1-foreslåttittel-1">Kapittel XIII. Om anvendelse av EØS-avtalens artikkel 53 nr. 3 på visse grupper av avtaler og samordnet opptreden når det gjelder tariffkonsultasjoner om transport av passasjerer på ruteflyginger og fordeling av tidsluker i lufthavnene<sup class="footnotereference" data-footnotereferencevalue="1" data-unique-footnote-counter="1">1</sup></span><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> EØS-avtalens artikler er gjennomført i norsk rett ved lov 27. november 1992 nr. 109 om gjennomføring i norsk rett av hoveddelen i Avtale om Det europeiske økonomiske samarbeidsområde (EØS) m.v. Endringene i dette kapittel ved forskrift 8. desember 2006 nr. 1372 svarer til EØS-avtalens vedlegg XIV pkt. G nr. 11e inntatt ved EØS-komiteens beslutning nr. 153/2006 og rådsforordning (EF) nr. <strong>1459/2006</strong> av 28. september 2006, kunngjort i EUT L 272 av 3.10.2006 s. 3.</article></footer><article class="legalP" id="kapittel-1-ledd-2"><i><strong> [ </strong>I henhold til EØS-avtalen protokoll 1 punkt 1 er EF-forordningens innledning ikke tilpasset med sikte på EØS-avtalen. Innledningen er imidlertid relevant i den utstrekning den er nødvendig for en riktig fortolkning og anvendelse av forskriftens bestemmelser innenfor EØS-avtalens ramme. Innledningen gjengis derfor nedenfor:</i></article><article class="legalP" id="kapittel-1-ledd-3"><i>KOMMISJONEN FOR EUROPEISKE FELLESSKAP HAR –</i></article><article class="legalP" id="kapittel-1-ledd-4"><i>under henvisning til traktaten om opprettelse av Det europeiske fellesskap,</i></article><article class="legalP" id="kapittel-1-ledd-5"><i>under henvisning til rådsforordning (EØF) nr. 3976/87 av 14. desember 1987 om anvendelse av traktatens artikkel 85 nr. 3 på visse grupper av avtaler og samordnet opptreden innen lufttransport,<sup class="footnotereference" data-footnotereferencevalue="1" data-unique-footnote-counter="1">1</sup> særlig artikkel 2,</i></article><article class="legalP" id="kapittel-1-ledd-6"><i>etter offentliggjøring av utkast til denne forordning,<sup class="footnotereference" data-footnotereferencevalue="2" data-unique-footnote-counter="3">2</sup></i></article><article class="legalP" id="kapittel-1-ledd-7"><i>etter samråd med Den rådgivende komité for konkurransesaker og ut fra følgende betraktninger:</i><ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1"><i>Siden 1. mai 2004 har lufttransportsektoren vært omfattet av de alminnelige bestemmelsene i rådsforordning (EF) nr. 1/2003 av 16. desember 2002 om gjennomføring av konkurransereglene fastsatt i traktatens artikkel 81 og 82.<sup class="footnotereference" data-footnotereferencevalue="3" data-unique-footnote-counter="4">3</sup></i></article></article></li><li data-li-identifier="2)" data-name="2)"><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1"><i>I henhold til forordning (EF) nr. 1/2003 skal avtaler som omfattes av traktatens artikkel 81 nr. 1 og som oppfyller vilkårene i artikkel 81 nr. 3, ikke være forbudt, uten at det kreves vedtak om dette på forhånd. I prinsippet må foretak og sammenslutninger av foretak nå på egen hånd vurdere hvorvidt deres avtaler, samordnede opptreden og beslutninger er forenlige med traktatens artikkel 81.</i></article></article></li><li data-li-identifier="3)" data-name="3)"><article class="listArticle" id="kapittel-1-ledd-7-punkt-3"><article class="legalP" id="kapittel-1-ledd-7-punkt-3-ledd-1"><i>Forordning (EØF) nr. 3976/87 gir Kommisjonen myndighet til å anvende traktatens artikkel 81 nr. 3 ved forordning på visse grupper av avtaler, beslutninger eller samordnet opptreden som direkte eller indirekte er knyttet til yting av lufttransporttjenester på ruter mellom lufthavner i Fellesskapet og på ruter mellom Fellesskapet og tredjestater.</i></article></article></li><li data-li-identifier="4)" data-name="4)"><article class="listArticle" id="kapittel-1-ledd-7-punkt-4"><article class="legalP" id="kapittel-1-ledd-7-punkt-4-ledd-1"><i>Avtaler, beslutninger eller samordnet opptreden med hensyn til konsultasjoner om tariffer for transport av passasjerer på ruteflyginger og fordeling av tidsluker og fastsettelse av ruteplaner i lufthavnene kan begrense konkurransen og påvirke handelen mellom medlemsstater.</i></article></article></li><li data-li-identifier="5)" data-name="5)"><article class="listArticle" id="kapittel-1-ledd-7-punkt-5"><article class="legalP" id="kapittel-1-ledd-7-punkt-5-ledd-1"><i>Ettersom slike avtaler, beslutninger eller samordnet opptreden kan være fordelaktige for transportbrukerne og/eller luftfartsselskapene, ble det ved kommisjonsforordning (EØF) nr. 1617/93 av 25. juni 1993 om anvendelse av traktatens artikkel 85 nr. 3 på visse grupper av avtaler, beslutninger og samordnet opptreden som gjelder felles planlegging og samordning av ruteplaner, felles drift, tariffkonsultasjoner om transport av passasjerer og gods ved ruteflyging og fordeling av tidsluker i lufthavnene<sup class="footnotereference" data-footnotereferencevalue="4" data-unique-footnote-counter="5">4</sup> erklært at traktatens artikkel 81 nr. 1 ikke får anvendelse på blant annet visse avtaler, beslutninger eller samordnet opptreden som gjelder tariffkonsultasjoner og konsultasjoner om fordeling av tidsluker i lufthavner for flyginger mellom lufthavner i Fellesskapet. Forordning (EØF) nr. 1617/93 utløp 30. juni 2005.</i></article></article></li><li data-li-identifier="6)" data-name="6)"><article class="listArticle" id="kapittel-1-ledd-7-punkt-6"><article class="legalP" id="kapittel-1-ledd-7-punkt-6-ledd-1"><i>Kommisjonen innledet i juni 2004 en høring om revisjonen av forordning (EØF) nr. 1617/93 med sikte på å avgjøre om gruppeunntaket burde oppheves, opprettholdes i sin opprinnelige form eller få utvidet sitt virkeområde. Kommisjonen fikk svar fra medlemsstater, luftfartsselskaper, reisebyråer og forbrukergrupper.</i></article></article></li><li data-li-identifier="7)" data-name="7)"><article class="listArticle" id="kapittel-1-ledd-7-punkt-7"><article class="legalP" id="kapittel-1-ledd-7-punkt-7-ledd-1"><i>I lys av resultatene av høringen og ordningen med direkte anvendelig unntak innført ved forordning (EF) nr. 1/2003 er det ikke tilstrekkelig grunn til fortsatt å erklære ved forordning at artikkel 81 nr. 1 ikke får anvendelse på konsultasjoner om fordeling av tidsluker og avtaler om fastsettelse av ruteplaner i lufthavnene, eller på tariffkonsultasjoner om transport av passasjerer med bagasje på ruteflyginger mellom lufthavner i Fellesskapet. Luftfartsindustrien bør imidlertid få tilstrekkelig tid til å tilpasse seg til den nye situasjonen og til på egen hånd å vurdere hvorvidt dens avtaler og opptreden er forenlige med traktatens artikkel 81 og om nødvendig å endre dem. Ettersom forordning (EØF) nr. 1617/93 allerede har utløpt, må det vedtas en ny gruppeunntaksforordning for en overgangsperiode.</i></article></article></li><li data-li-identifier="8)" data-name="8)"><article class="listArticle" id="kapittel-1-ledd-7-punkt-8"><article class="legalP" id="kapittel-1-ledd-7-punkt-8-ledd-1"><i>Ordninger for fordeling av tidsluker og fastsettelse av ruteplaner i lufthavnene kan føre til en mer effektiv utnyttelse av lufthavnkapasiteten og luftrommet, lette flygekontrollen og bidra til å spre lufthavnenes lufttrafikktjenester. Adgang til overbelastede lufthavner må fortsatt være mulig for at konkurransen ikke skal bortfalle. For å sørge for en tilfredsstillende grad av sikkerhet og åpenhet kan slike ordninger godkjennes bare dersom alle berørte luftfartsselskaper kan delta i forhandlingene og fordelingen skjer uten forskjellsbehandling og i full åpenhet.</i></article></article></li><li data-li-identifier="9)" data-name="9)"><article class="listArticle" id="kapittel-1-ledd-7-punkt-9"><article class="legalP" id="kapittel-1-ledd-7-punkt-9-ledd-1"><i>Det bør gis gruppeunntak fram til 31. desember 2006 for konsultasjoner om fordeling av tidsluker og fastsettelse av ruteplaner i lufthavnene i den grad de berører flyginger der avgangslufthavnen og/eller bestemmelseslufthavnen ligger i Fellesskapet. Etter 31. desember 2006 bør luftfartsindustrien på egen hånd vurdere hvorvidt avtaler og samordnet opptreden mellom foretak og beslutninger tatt av sammenslutninger av foretak som omfattes av traktatens artikkel 81 nr. 1, oppfyller vilkårene i artikkel 81 nr. 3. I forbindelse med vurderingen bør det blant annet undersøkes hvorvidt alle berørte luftfartsselskaper kan delta i konsultasjonene om fordeling av tidsluker og fastsettelse av ruteplaner i lufthavnene, og hvorvidt disse konsultasjonene gjennomføres uten forskjellsbehandling og i full åpenhet. Denne forordning berører ikke rådsforordning (EØF) nr. 95/93 av 18. januar 1993 om fastsettelse av felles regler for fordeling av tidsluker i lufthavnene i Fellesskapet.<sup class="footnotereference" data-footnotereferencevalue="5" data-unique-footnote-counter="6">5</sup></i></article></article></li><li data-li-identifier="10)" data-name="10)"><article class="listArticle" id="kapittel-1-ledd-7-punkt-10"><article class="legalP" id="kapittel-1-ledd-7-punkt-10-ledd-1"><i>Tariffkonsultasjoner om transport av passasjerer kan bidra til allmenn aksept av tariffer for transport av passasjerer som gir mulighet for interlining, til fordel for både luftfartsselskaper og lufttransportbrukere. Konsultasjonene må imidlertid ikke gå lenger enn målet om å lette interlining.</i></article></article></li><li data-li-identifier="11)" data-name="11)"><article class="listArticle" id="kapittel-1-ledd-7-punkt-11"><article class="legalP" id="kapittel-1-ledd-7-punkt-11-ledd-1"><i>Resultatene av høringen som ble innledet av Kommisjonen i juni 2004 med sikte på revisjon av forordning (EØF) nr. 1617/93, tyder på at lufttransportmarkedet i Fellesskapet har utviklet seg på en slik måte at det er stadig mer uvisst om tariffkonsultasjoner fortsatt vil oppfylle samtlige kriterier i traktatens artikkel 81 nr. 3.</i></article></article></li><li data-li-identifier="12)" data-name="12)"><article class="listArticle" id="kapittel-1-ledd-7-punkt-12"><article class="legalP" id="kapittel-1-ledd-7-punkt-12-ledd-1"><i>Det bør derfor gis et gruppeunntak fram til 31. desember 2006 for tariffkonsultasjoner om transport av passasjerer med bagasje på ruteflyginger mellom lufthavner i Fellesskapet. Etter den datoen bør luftfartsindustrien på egen hånd vurdere hvorvidt avtaler og samordnet opptreden mellom foretak og beslutninger tatt av sammenslutninger av foretak som omfattes av traktatens artikkel 81 nr. 1, oppfyller vilkårene i artikkel 81 nr. 3.</i></article></article></li><li data-li-identifier="13)" data-name="13)"><article class="listArticle" id="kapittel-1-ledd-7-punkt-13"><article class="legalP" id="kapittel-1-ledd-7-punkt-13-ledd-1"><i>Siden 1. mai 2004 har Kommisjonen hatt myndighet til å anvende traktatens artikkel 81 nr. 3 ved forordning på flyginger både på ruter mellom Fellesskapet og tredjestater og på ruter mellom lufthavner i Fellesskapet.</i></article></article></li><li data-li-identifier="14)" data-name="14)"><article class="listArticle" id="kapittel-1-ledd-7-punkt-14"><article class="legalP" id="kapittel-1-ledd-7-punkt-14-ledd-1"><i>I motsetning til lufttrafikken innenfor Fellesskapet omfattes flyginger mellom medlemsstater og tredjestater vanligvis av bilaterale luftfartsavtaler. Arten av og detaljnivået på reguleringskravene i disse avtalene varierer sterkt. Med forbehold for Fellesskapets regelverk, herunder europaparlaments- og rådsforordning (EF) nr. 847/2004 av 29. april 2004 om framforhandling og gjennomføring av luftfartsavtaler mellom medlemsstater og tredjestater,<sup class="footnotereference" data-footnotereferencevalue="6" data-unique-footnote-counter="7">6</sup> er det vanlig at slike avtaler begrenser og/eller regulerer markedsadgangen og/eller prisene, noe som kan hindre konkurransen mellom luftfartsselskaper på ruter mellom Fellesskapet og tredjestater. Det er dessuten vanlig at luftfartsavtaler begrenser luftfartsselskapenes mulighet for å inngå den type bilaterale samarbeidsavtaler som gir forbrukerne alternativer til interlining-systemet til International Air Transport Association (IATA).</i></article></article></li><li data-li-identifier="15)" data-name="15)"><article class="listArticle" id="kapittel-1-ledd-7-punkt-15"><article class="legalP" id="kapittel-1-ledd-7-punkt-15-ledd-1"><i>På ruter mellom Fellesskapet og tredjestater er andelen av reiser som innebærer flybytte, merkbart høyere enn på internasjonale ruter innenfor Fellesskapet. Derfor bør fordelene for forbrukerne med interlining som oppnås gjennom tariffkonsultasjoner, være større på ruter mellom Fellesskapet og tredjestater.</i></article></article></li><li data-li-identifier="16)" data-name="16)"><article class="listArticle" id="kapittel-1-ledd-7-punkt-16"><article class="legalP" id="kapittel-1-ledd-7-punkt-16-ledd-1"><i>Det kan med tilstrekkelig stor sikkerhet antas at tariffkonsultasjoner om transport av passasjerer med bagasje på ruteflyginger mellom lufthavner i Fellesskapet og lufthavner i tredjestater, for tiden oppfyller vilkårene i traktatens artikkel 81 nr. 3. Lufttransportmarkedene er imidlertid i rask utvikling. Det bør derfor gis et kortvarig gruppeunntak med hensyn til slike konsultasjoner fram til 31. oktober 2007.</i></article></article></li><li data-li-identifier="17)" data-name="17)"><article class="listArticle" id="kapittel-1-ledd-7-punkt-17"><article class="legalP" id="kapittel-1-ledd-7-punkt-17-ledd-1"><i>Vedkommende myndigheter i De forente stater og Australia er i ferd med å gjennomgå sin antitrustpolitikk i forhold til IATAs tariffkonsultasjoner. Disse gjennomgangene vil sannsynligvis være avsluttet innen juni 2007. Det er derfor hensiktsmessig at Kommisjonen gjennomgår gruppeunntaket for tariffkonsultasjonene om transport av passasjerer på ruter mellom Fellesskapet og disse statene innen nevnte tidspunkt.</i></article></article></li><li data-li-identifier="18)" data-name="18)"><article class="listArticle" id="kapittel-1-ledd-7-punkt-18"><article class="legalP" id="kapittel-1-ledd-7-punkt-18-ledd-1"><i>Det bør samles inn data for å gi Kommisjonen økt kunnskap om den relative bruken av passasjertariffene som fastsettes ved konsultasjonene og deres relative betydning for den faktiske bruken av interlining på ruteflyginger mellom Fellesskapet og tredjestater. Dataene bør også sette Kommisjonen i stand til å foreta en bedre vurdering av virkningene av reguleringsmessige begrensninger som følger av bilaterale luftfartsavtaler. Det bør derfor kreves at luftfartsselskaper som deltar i konsultasjoner, for hver IATA-sesong fra 1. mai 2004 samler inn data for alle takstklasser der det er avtalt interlining-takster.</i></article></article></li><li data-li-identifier="19)" data-name="19)"><article class="listArticle" id="kapittel-1-ledd-7-punkt-19"><article class="legalP" id="kapittel-1-ledd-7-punkt-19-ledd-1"><i>I samsvar med artikkel 4 i forordning (EØF) nr. 3976/87 bør denne forordning få anvendelse med tilbakevirkende kraft på avtaler, beslutninger og samordnet opptreden som foreligger den dagen denne forordning trer i kraft, forutsatt at de oppfyller vilkårene for unntak fastsatt i denne forordning.</i></article></article></li><li data-li-identifier="20)" data-name="20)"><article class="listArticle" id="kapittel-1-ledd-7-punkt-20"><article class="legalP" id="kapittel-1-ledd-7-punkt-20-ledd-1"><i>Fellesskapets regelverk om sivil luftfart som er relevant for det indre marked, ble utvidet til å gjelde området som omfatter Fellesskapet og Norge, Island og Liechtenstein gjennom avtalen om Det europeiske økonomiske samarbeidsområde. Derfor bør flyginger mellom Fellesskapet og Norge, Island og Liechtenstein behandles på samme måte som flyginger innenfor Fellesskapet. Fellesskapets regelverk utvides til også å gjelde på territoriet som omfattes av EØS-avtalen etter beslutning i EØS-komiteen. I forbindelse med denne forordning er det imidlertid nødvendig å fastsette at gruppeunntaket som gis for flyginger utenfor Fellesskapet, ikke får anvendelse på flyginger mellom lufthavner i Fellesskapet og lufthavner i Norge, Island og Liechtenstein.</i></article></article></li><li data-li-identifier="21)" data-name="21)"><article class="listArticle" id="kapittel-1-ledd-7-punkt-21"><article class="legalP" id="kapittel-1-ledd-7-punkt-21-ledd-1"><i>Fellesskapets regelverk om sivil luftfart som er relevant for det indre marked, ble utvidet til å gjelde i området som omfatter Fellesskapet og Sveits gjennom avtalen mellom Det europeiske fellesskap og Det sveitsiske edsforbund om lufttransport.<sup class="footnotereference" data-footnotereferencevalue="7" data-unique-footnote-counter="8">7</sup> Så lenge den avtalen er i kraft, bør derfor flyginger mellom Fellesskapet og Sveits behandles på samme måte som flyginger innenfor Fellesskapet. Fellesskapets regelverk utvides til også å gjelde på territoriet som omfattes av avtalen etter beslutning i felleskomiteen nedsatt i henhold til avtalen. I forbindelse med denne forordning er det imidlertid nødvendig å fastsette at gruppeunntaket som gis for flyginger mellom Fellesskapet og tredjestater, ikke får anvendelse på flyginger mellom lufthavner i Fellesskapet og lufthavner i Sveits.</i></article></article></li><li data-li-identifier="22)" data-name="22)"><article class="listArticle" id="kapittel-1-ledd-7-punkt-22"><article class="legalP" id="kapittel-1-ledd-7-punkt-22-ledd-1"><i>Denne forordning berører ikke anvendelsen av traktatens artikkel 82.<strong> ] </strong></i></article></article></li></ul></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> EFT L 374 av 31.12.1987, s. 9. Forordningen sist endret ved forordning (EF) nr. 411/2004 (EUT L 68 av 6.3.2004, s. 1).</article><article class="footnote" data-name="2" data-unique-footnote-counter="3"><span class="footnoteLabel">2</span> EUT C 42 av 18.2.2006, s. 15.</article><article class="footnote" data-name="3" data-unique-footnote-counter="4"><span class="footnoteLabel">3</span> EFT L 1 av 4.1.2003, s. 1. Forordningen endret ved forordning (EF) nr. 411/2004 (EUT L 68 av 6.3.2004, s. 1).</article><article class="footnote" data-name="4" data-unique-footnote-counter="5"><span class="footnoteLabel">4</span> EFT L 155 av 26.6.1993, s. 18. Forordningen sist endret ved tiltredelsesakten av 2003.</article><article class="footnote" data-name="5" data-unique-footnote-counter="6"><span class="footnoteLabel">5</span> EFT L 14 av 22.1.1993, s. 1. Forordningen sist endret ved europaparlaments- og rådsforordning 793/2004/EF (EUT L 138 av 30.4.2004, s. 50).</article><article class="footnote" data-name="6" data-unique-footnote-counter="7"><span class="footnoteLabel">6</span> EUT L 157 av 30.4.2004, s. 7, rettet ved EUT L 195 av 2.6.2004, s. 3.</article><article class="footnote" data-name="7" data-unique-footnote-counter="8"><span class="footnoteLabel">7</span> Avtale mellom Det europeiske fellesskap og Det sveitsiske edsforbund om lufttransport (EFT L 114 av 30.4.2002, s. 73).</article></footer><article class="futureLegalArticle" data-name="a1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">Artikkel 1</span></span><p class="leddfortsettelse"><i>Unntak</i></p><article class="legalP" id="kapittel-1-foreslåttparagraf-1-ledd-1">I samsvar med EØS-avtalens artikkel 53 nr. 3, og på vilkårene fastsatt i denne forskrift, erklæres det at EØS-avtalens artikkel 53 nr. 1 ikke får anvendelse på avtaler mellom foretak innen lufttransport, beslutninger truffet av sammenslutninger av slike foretak og samordnet opptreden mellom slike foretak der formålet er ett eller flere av følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">konsultasjoner om fordeling av tidsluker og trafikk i lufthavner for flyginger der avgangslufthavnen og/eller bestemmelseslufthavnen ligger på det territoriet som omfattes av EØS-avtalen,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">tariffkonsultasjoner om transport av passasjerer med bagasje ved ruteflyging mellom lufthavner på det territoriet som omfattes av EØS-avtalen eller mellom disse og Sveits,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1">tariffkonsultasjoner om transport av passasjerer med bagasje ved ruteflyging mellom lufthavner på det territoriet som omfattes av EØS-avtalen og lufthavner i Australia eller De forente stater,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1">tariffkonsultasjoner om transport av passasjerer med bagasje ved ruteflyging mellom lufthavner på det territoriet som omfattes av EØS-avtalen og lufthavner i andre tredjestater enn dem som er nevnt i bokstav b og c.</article></article></li></ul></article></article><article class="futureLegalArticle" data-name="a2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">Artikkel 2</span></span><p class="leddfortsettelse"><i>Fordeling av tidsluker og fastsettelse av ruteplaner i lufthavnene</i></p><article class="numberedLegalP" data-numerator="1" id="kapittel-1-foreslåttparagraf-2-nummer-1">1. Artikkel 1 bokstav a får anvendelse bare dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-nummer-1-punkt-1"><article class="legalP" id="kapittel-1-foreslåttparagraf-2-nummer-1-punkt-1-ledd-1">Konsultasjonene er åpne for alle luftfartsselskaper som har uttrykt interesse for de tidslukene som omfattes av konsultasjonene.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-nummer-1-punkt-2"><article class="legalP" id="kapittel-1-foreslåttparagraf-2-nummer-1-punkt-2-ledd-1">Det fastsettes regler om fortrinnsrett som anvendes uten forskjellsbehandling, direkte eller indirekte, av grunner knyttet til luftfartsselskapenes identitet eller nasjonalitet eller de tjenester de yter, som tar hensyn til de begrensninger eller regler for fordeling av lufttrafikken som er fastsatt av vedkommende nasjonale eller internasjonale myndigheter, og som tar behørig hensyn til de reisendes og vedkommende lufthavns behov; med forbehold for bokstav c kan slike regler om fortrinnsrett ta hensyn til rettigheter som luftfartsselskapene har oppnådd gjennom bruk av visse tidsluker i den tilsvarende foregående sesongen.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-nummer-1-punkt-3"><article class="legalP" id="kapittel-1-foreslåttparagraf-2-nummer-1-punkt-3-ledd-1">Det tildeles tidsluker til nyinntredere som definert i artikkel 2 bokstav b i rådsforordning (EØF) nr. 95/93 <sup class="footnotereference" data-footnotereferencevalue="1" data-unique-footnote-counter="1">1</sup> og de tilsvarende bestemmelser inntatt i EØS-avtalens vedlegg XIII kapittel VI pkt. 64b,<sup class="footnotereference" data-footnotereferencevalue="2" data-unique-footnote-counter="3">2</sup> etter følgende regler: <ul class="defaultList"><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-nummer-1-punkt-3-ledd-1-punkt-1"><article class="legalP" id="kapittel-1-foreslåttparagraf-2-nummer-1-punkt-3-ledd-1-punkt-1-ledd-1">i lufthavner på det territoriet som omfattes av EØS-avtalen, en andel på 50% av nyopprettede eller ubrukte tidsluker eller tidsluker som et luftfartsselskap har frasagt seg i løpet av eller ved slutten av sesongen eller som er blitt tilgjengelige på annet vis, for at nyinntredere skal kunne konkurrere effektivt med etablerte luftfartsselskaper på ruter til eller fra de aktuelle lufthavnene; andelen som tildeles nyinntredere, kan være under 50% dersom søknader fra nyinntredere står for mindre enn 50% av alle søknader for slike nye tidsluker,</article></article></li><li data-li-identifier="ii)" data-name="ii)"><article class="listArticle" id="kapittel-1-foreslåttparagraf-2-nummer-1-punkt-3-ledd-1-punkt-2"><article class="legalP" id="kapittel-1-foreslåttparagraf-2-nummer-1-punkt-3-ledd-1-punkt-2-ledd-1">i lufthavner i tredjestater, en tilstrekkelig andel av slike tilgjengelige tidsluker til at inntreden på overbelastede lufthavner fortsatt er mulig på ruter mellom slike lufthavner og lufthavner som ligger på det territoriet som omfattes av EØS-avtalen.</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-nummer-1-punkt-4"><article class="legalP" id="kapittel-1-foreslåttparagraf-2-nummer-1-punkt-4-ledd-1">Når reglene om fortrinnsrett er fastsatt, gjøres de på anmodning tilgjengelige for alle berørte parter.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-nummer-1-punkt-5"><article class="legalP" id="kapittel-1-foreslåttparagraf-2-nummer-1-punkt-5-ledd-1">Luftfartsselskapene som deltar i konsultasjonene har, senest når konsultasjonene finner sted, tilgang til følgende opplysninger: <ul class="defaultList"><li data-li-identifier="i)" data-name="i)"><article class="listArticle" id="kapittel-1-foreslåttparagraf-2-nummer-1-punkt-5-ledd-1-punkt-1"><article class="legalP" id="kapittel-1-foreslåttparagraf-2-nummer-1-punkt-5-ledd-1-punkt-1-ledd-1">en oversikt over tidligere fordeling av tidsluker, etter luftfartsselskap og i kronologisk rekkefølge, for samtlige luftfartsselskaper som benytter lufthavnen,</article></article></li><li data-li-identifier="ii)" data-name="ii)"><article class="listArticle" id="kapittel-1-foreslåttparagraf-2-nummer-1-punkt-5-ledd-1-punkt-2"><article class="legalP" id="kapittel-1-foreslåttparagraf-2-nummer-1-punkt-5-ledd-1-punkt-2-ledd-1">en oversikt over hvilke tidsluker det er søkt om (opprinnelig søknad), etter luftfartsselskap og i kronologisk rekkefølge, for samtlige luftfartsselskaper,</article></article></li><li data-li-identifier="iii)" data-name="iii)"><article class="listArticle" id="kapittel-1-foreslåttparagraf-2-nummer-1-punkt-5-ledd-1-punkt-3"><article class="legalP" id="kapittel-1-foreslåttparagraf-2-nummer-1-punkt-5-ledd-1-punkt-3-ledd-1">en oversikt over alle tildelte tidsluker og søknader som ikke er avgjort, oppført enkeltvis og i kronologisk rekkefølge etter luftfartsselskap, for samtlige luftfartsselskaper,</article></article></li><li data-li-identifier="iv)" data-name="iv)"><article class="listArticle" id="kapittel-1-foreslåttparagraf-2-nummer-1-punkt-5-ledd-1-punkt-4"><article class="legalP" id="kapittel-1-foreslåttparagraf-2-nummer-1-punkt-5-ledd-1-punkt-4-ledd-1">en oversikt over tidsluker som fortsatt er tilgjengelige,</article></article></li><li data-li-identifier="v)" data-name="v)"><article class="listArticle" id="kapittel-1-foreslåttparagraf-2-nummer-1-punkt-5-ledd-1-punkt-5"><article class="legalP" id="kapittel-1-foreslåttparagraf-2-nummer-1-punkt-5-ledd-1-punkt-5-ledd-1">utførlige og detaljerte opplysninger om kriteriene for tildeling.</article></article></li></ul></article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-nummer-1-punkt-6"><article class="legalP" id="kapittel-1-foreslåttparagraf-2-nummer-1-punkt-6-ledd-1">Dersom en søknad om tidsluker ikke blir innvilget, har det berørte luftfartsselskapet rett til en begrunnelse for avslaget.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-2-nummer-2">2. Kommisjonen, EFTAs overvåkningsorgan og de berørte medlemsstater i EU og EFTA-stater skal ha rett til å sende observatører til konsultasjoner om fordeling av tidsluker og fastsettelse av ruteplaner i lufthavnene som finner sted i form av et multilateralt møte før hver sesong. I den forbindelse skal luftfartsselskapene gi de berørte medlemsstater i EU og EFTA-stater og Kommisjonen og EFTAs overvåkningsorgan samme underretning som de gir deltakerne om tid og sted for konsultasjonene og om hva de skal omfatte. Underretningen til de berørte medlemsstater i EU og EFTA-stater og Kommisjonen og EFTAs overvåkningsorgan skal gis minst 10 dager i forveien.<article class="legalP" id="kapittel-1-foreslåttparagraf-2-nummer-2-ledd-1">Slik underretning skal gis<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-nummer-2-ledd-1-punkt-1"><article class="legalP" id="kapittel-1-foreslåttparagraf-2-nummer-2-ledd-1-punkt-1-ledd-1">til de berørte medlemsstater i EU og EFTA-stater etter en framgangsmåte som skal fastsettes av vedkommende myndigheter i disse statene,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-nummer-2-ledd-1-punkt-2"><article class="legalP" id="kapittel-1-foreslåttparagraf-2-nummer-2-ledd-1-punkt-2-ledd-1">til Kommisjonen og EFTAs overvåkningsorgan etter en framgangsmåte som skal offentliggjøres i Den europeiske unions tidende og i EØS- tillegget til dette.</article></article></li></ul></article></article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> EFT L 14 av 22.1.1993 s. 1.</article><article class="footnote" data-name="2" data-unique-footnote-counter="10"><span class="footnoteLabel">2</span> Forskrift 15. juli 1994 nr. 691 om gjennomføring og håndheving av EØS-avtalen på luftfartens område.</article></footer></article><article class="futureLegalArticle" data-name="a3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">Artikkel 3</span></span><p class="leddfortsettelse"><i>Tariffkonsultasjoner om transport av passasjerer</i></p><article class="numberedLegalP" data-numerator="1" id="kapittel-1-foreslåttparagraf-3-nummer-1">1. Artikkel 1 bokstav b, c og d får anvendelse bare dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-1-punkt-1"><article class="legalP" id="kapittel-1-foreslåttparagraf-3-nummer-1-punkt-1-ledd-1">Deltakerne i konsultasjonene drøfter ikke annet enn flytakstene som skal betales av transportbrukerne direkte til et deltakende luftfartsselskap eller dets agenter som vederlag for transport av passasjerer på en ruteflyging, samt vilkårene knyttet til disse passasjertariffene; konsultasjonene skal ikke omfatte den kapasitet som tariffene skal gjelde for.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-1-punkt-2"><article class="legalP" id="kapittel-1-foreslåttparagraf-3-nummer-1-punkt-2-ledd-1">Konsultasjonene fører til interlining, hvilket vil si at brukerne for hver type passasjertariff og for de sesonger som omfattes av konsultasjonene: <ul class="defaultList"><li data-li-identifier="i)" data-name="i)"><article class="listArticle" id="kapittel-1-foreslåttparagraf-3-nummer-1-punkt-2-ledd-1-punkt-1"><article class="legalP" id="kapittel-1-foreslåttparagraf-3-nummer-1-punkt-2-ledd-1-punkt-1-ledd-1">på en og samme billett skal kunne kombinere flygingen som var omfattet av konsultasjonene, med flyging på samme rute eller på korresponderende ruter som drives av andre luftfartsselskaper, etter de tariffer og på de vilkår som er fastsatt av det eller de luftfartsselskapene som utfører transporten, og</article></article></li><li data-li-identifier="ii)" data-name="ii)"><article class="listArticle" id="kapittel-1-foreslåttparagraf-3-nummer-1-punkt-2-ledd-1-punkt-2"><article class="legalP" id="kapittel-1-foreslåttparagraf-3-nummer-1-punkt-2-ledd-1-punkt-2-ledd-1">i den grad vilkårene for den opprinnelige reservasjonen tillater det, skal kunne endre en reservasjon på en flyging som var omfattet av konsultasjonene til en flyging med et annet luftfartsselskap på samme rute, etter de tariffer og på de vilkår som er fastsatt av det andre selskapet.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-nummer-1-punkt-3"><article class="legalP" id="kapittel-1-foreslåttparagraf-3-nummer-1-punkt-3-ledd-1">Et luftfartsselskap har rett til å nekte å tillate slike kombinasjoner og endringer av reservasjoner når det foreligger objektive tekniske eller forretningsmessige grunner som ikke innebærer forskjellsbehandling, særlig dersom luftfartsselskapet som utfører transporten er i tvil om hvorvidt luftfartsselskapet som skal motta betaling for transporten er kredittverdig; sistnevnte skal i slike tilfeller underrettes skriftlig om forholdet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-nummer-1-punkt-4"><article class="legalP" id="kapittel-1-foreslåttparagraf-3-nummer-1-punkt-4-ledd-1">Tariffene for transport av passasjerer som omfattes av konsultasjonene, anvendes av de deltakende luftfartsselskapene uten forskjellsbehandling av passasjerene av grunner knyttet til nasjonalitet eller bosted.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-nummer-1-punkt-5"><article class="legalP" id="kapittel-1-foreslåttparagraf-3-nummer-1-punkt-5-ledd-1">Deltaking i konsultasjonene er frivillig og åpent for ethvert luftfartsselskap som driver eller har til hensikt å drive direkte eller indirekte flyginger på den aktuelle ruten.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-nummer-1-punkt-6"><article class="legalP" id="kapittel-1-foreslåttparagraf-3-nummer-1-punkt-6-ledd-1">Konsultasjonene binder ikke deltakerne, det vil si at deltakerne etter konsultasjonene beholder retten til å handle uavhengig med hensyn til tariffer for transport av passasjerer.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-nummer-1-punkt-7"><article class="legalP" id="kapittel-1-foreslåttparagraf-3-nummer-1-punkt-7-ledd-1">Konsultasjonene fører ikke til avtaler om vederlag til agenter eller om andre forhold ved tariffene som drøftes.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-3-nummer-2">2. Luftfartsselskaper som deltar i tariffkonsultasjoner om transport av passasjerer på ruteflyginger mellom lufthavner på det territoriet som omfattes av EØS-avtalen og lufthavner i andre tredjestater enn dem som er nevnt i artikkel 1 bokstav b, skal samle inn data om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-2-punkt-1"><article class="legalP" id="kapittel-1-foreslåttparagraf-3-nummer-2-punkt-1-ledd-1">antall billetter utstedt etter tariffer fastsatt i konsultasjonene sammenholdt med det samlede antall billetter utstedt for reiser mellom det territoriet som omfattes av EØS-avtalen og andre tredjestater enn dem som er nevnt i artikkel 1 bokstav b,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-2-punkt-2"><article class="legalP" id="kapittel-1-foreslåttparagraf-3-nummer-2-punkt-2-ledd-1">i hvilken utstrekning billetter utstedt etter tariffer som er fastsatt gjennom konsultasjonene blir utstedt for reiser der passasjeren benytter interlining,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-nummer-2-punkt-3"><article class="legalP" id="kapittel-1-foreslåttparagraf-3-nummer-2-punkt-3-ledd-1">i hvilken utstrekning billetter utstedt etter tariffer utenom dem som er fastsatt gjennom konsultasjonene, blir utstedt for reiser der passasjeren benytter interlining.</article></article></li></ul><article class="legalP" id="kapittel-1-foreslåttparagraf-3-nummer-2-ledd-1">Disse dataene skal samles inn for alle typer billetter og takster som omfattes av konsultasjonene. Dataene skal gjøre det mulig å skille mellom de forskjellige formene for samarbeid mellom luftfartsselskaper som gir passasjerene mulighet til å kombinere flyginger som foretas av mer enn ett luftfartsselskap på én og samme billett. De innsamlede dataene skal oversendes Kommisjonen og EFTAs overvåkningsorgan av eller på vegne av de berørte luftfartsselskapene for hver IATA-sesong fra 1. mai 2004. Dataene kan også gjøres tilgjengelige for vedkommende myndigheter i medlemsstater i EU og EFTA-stater.</article></article><article class="numberedLegalP" data-numerator="3" id="kapittel-1-foreslåttparagraf-3-nummer-3">3. Kommisjonen, EFTAs overvåkningsorgan og de berørte medlemsstater i EU og EFTA-stater skal ha rett til å sende observatører til tariffkonsultasjoner om transport av passasjerer. I den forbindelse skal luftfartsselskapene gi de berørte medlemsstater i EU og EFTA-stater og Kommisjonen og EFTAs overvåkningsorgan samme underretning som de gir deltakerne om tid og sted for konsultasjonene og om hva de skal omfatte. Underretningen til de berørte medlemsstater i EU og EFTA-stater og Kommisjonen og EFTAs overvåkningsorgan skal gis minst 10 dager i forveien.<article class="legalP" id="kapittel-1-foreslåttparagraf-3-nummer-3-ledd-1">Slik underretning skal gis:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-3-ledd-1-punkt-1"><article class="legalP" id="kapittel-1-foreslåttparagraf-3-nummer-3-ledd-1-punkt-1-ledd-1">til de berørte medlemsstater i EU og EFTA-stater etter en framgangsmåte som skal fastsettes av vedkommende myndigheter i disse statene,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-3-ledd-1-punkt-2"><article class="legalP" id="kapittel-1-foreslåttparagraf-3-nummer-3-ledd-1-punkt-2-ledd-1">til EU-kommisjonen og EFTAs overvåkningsorgan etter en framgangsmåte som skal offentliggjøres i Den europeiske unions tidende og i EØS- tillegget til dette.</article></article></li></ul></article><article class="legalP" id="kapittel-1-foreslåttparagraf-3-nummer-3-ledd-2">En fullstendig rapport om konsultasjonene skal framlegges for det kompetente overvåkningsorgan av eller på vegne av de berørte luftfartsselskapene samtidig som den framlegges for deltakerne, men ikke senere enn seks uker etter at konsultasjonene fant sted.</article></article></article><article class="futureLegalArticle" data-name="a4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">Artikkel 4</span></span><p class="leddfortsettelse"><i>Ikrafttredelse</i></p><article class="legalP" id="kapittel-1-foreslåttparagraf-4-ledd-1">Bestemmelsene i dette kapittelet trer i kraft 9. desember 2006.</article><article class="legalP" id="kapittel-1-foreslåttparagraf-4-ledd-2">Unntak i henhold til artikkel 1 bokstav a og b får anvendelse til 31. desember 2006.</article><article class="legalP" id="kapittel-1-foreslåttparagraf-4-ledd-3">Unntak i henhold til artikkel 1 bokstav c får anvendelse til 30. juni 2007.</article><article class="legalP" id="kapittel-1-foreslåttparagraf-4-ledd-4">Unntak i henhold til artikkel 1 bokstav d får anvendelse til 31. oktober 2007.</article><article class="legalP" id="kapittel-1-foreslåttparagraf-4-ledd-5">Dette kapittelet får anvendelse med tilbakevirkende kraft på avtaler, beslutninger og samordnet opptreden som foreligger den dag forordningen trer i kraft, med virkning fra det tidspunkt da vilkårene fastsatt i dette kapittelet var oppfylt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2006-12-08-1372/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 9. desember 2006.</article></section></main></body></html>