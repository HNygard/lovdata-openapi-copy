<!DOCTYPE html><html lang="no"><head><title>Forskrift om endring i forskrift om offentlige anskaffelser og forskrift om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) – nye terskelverdier for 2006 og 2007.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-01-12-25</dd><dt class="dokid">DokumentID</dt><dd class="dokid">LTI/forskrift/2006-01-12-25</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 2 s 157</dd><dt class="dateInForce">I kraft fra</dt><dd class="dateInForce">2006-01-12</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-15-616</li><li>forskrift/2003-12-05-1424</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2001-06-15-616/§2-2</li><li>forskrift/2003-12-05-1424/§11</li><li>lov/1999-07-16-69/§11</li></ul></dd><dt class="dateOfPublication">Kunngjort</dt><dd class="dateOfPublication">2006-01-17</dd><dt class="journalNumber">Journalnummer</dt><dd class="journalNumber">2006-0039</dd><dt class="titleShort">Korttittel</dt><dd class="titleShort">Endr. i terskelverdier for 2006 og 2007</dd><dt class="title">Tittel</dt><dd class="title">Forskrift om endring i forskrift om offentlige anskaffelser og forskrift om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) – nye terskelverdier for 2006 og 2007.</dd><dt class="miscInformation">Annet om dokumentet</dt><dd class="miscInformation">Fastsatt av Fornyings- og administrasjonsdepartementet 12. januar 2006 med hjemmel i forskrift 15. juni 2001 nr. 616 om offentlige anskaffelser § 2-2 fjerde ledd og forskrift 5. desember 2003 nr. 1424 om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) § 11 annet ledd.</dd><dt class="refid">RefID</dt><dd class="refid">forskrift/2006-01-12-25</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om offentlige anskaffelser og forskrift om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) – nye terskelverdier for 2006 og 2007.<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2006-01-12-25" id="dokument"><h1>Forskrift om endring i forskrift om offentlige anskaffelser og forskrift om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) – nye terskelverdier for 2006 og 2007.</h1><section class="section" data-name="kapI" id="kapittel-1" data-lovdata-URL="LTI/forskrift/2006-01-12-25/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. juni 2001 nr. 616 om offentlige anskaffelser gjøres følgende endringer:</article> <article class="defaultP" margin-top="true">§ 2-2 skal lyde:</article><article class="numberedLegalP" data-numerator="1" id="kapittel-1-nummer-1">(1) Denne forskrifts del II gjelder kontrakter der den anslåtte verdi, eksklusive merverdiavgift, overstiger 1,7 mill. kroner eks. mva. for vare- og tjenestekontrakter og 41,25 mill. kroner eks. mva. for bygge- og anleggskontrakter.</article><article class="numberedLegalP" data-numerator="2" id="kapittel-1-nummer-2">(2) For statlige oppdragsgivere som omfattes av WTO-avtalen om offentlige innkjøp, jf. avtalens vedlegg 1, gjelder imidlertid denne forskrifts del II vare- og tjenestekontrakter der den anslåtte verdi overstiger 1,1 mill. kroner eks. mva.</article><article class="numberedLegalP" data-numerator="3" id="kapittel-1-nummer-3">(3) Når en tjeneste eller et bygge- og anleggsarbeids sammenlagte verdi overstiger verdiene i første eller andre ledd, kommer denne forskrifts del II til anvendelse på alle delarbeider. Bygge- og anleggskontrakter som ikke overstiger 8,25 mill. kroner eks. mva. og tjenestekontrakter som ikke overstiger 650.000 kroner eks. mva. kan likevel inngås etter forskriftens del III dersom disse arbeidene ikke overstiger 20% av tjenestens eller bygge- og anleggsarbeidets sammenlagte verdi.</article><article class="numberedLegalP" data-numerator="4" id="kapittel-1-nummer-4">(4) Fornyings- og administrasjonsdepartementet kan endre terskelverdiene fastsatt i denne forskrift.</article> <article class="defaultP" margin-top="true">§ 6-1 skal lyde:</article><article class="numberedLegalP" data-numerator="1" id="kapittel-1-nummer-5">(1) Ved vare- og tjenestekontrakter skal oppdragsgiver snarest mulig etter regnskapsårets begynnelse offentliggjøre en veiledende kunngjøring i samsvar med § 6-4 (fremgangsmåten ved kunngjøring) dersom verdien av anskaffelser innenfor hvert produktområde eller tjenesteområde for prioriterte tjenester overstiger 6,15 mill. kroner eks. mva. I kunngjøringen skal angis den samlede verdi av de planlagte vare- og tjenestekontrakter som oppdragsgiver venter å foreta de neste 12 månedene for hvert enkelt tjenesteområde som nevnt i § 2-4 (prioriterte tjenester) eller produktområder som nevnt i CPV-nomenklaturet.</article><article class="numberedLegalP" data-numerator="2" id="kapittel-1-nummer-6">(2) Ved bygge- og anleggskontrakter skal oppdragsgiver snarest mulig etter at avgjørelse om å godkjenne planer for bygge- og anleggskontrakter er fattet foreta en veiledende kunngjøring dersom kontraktene har en antatt verdi på minst 41,25 mill. kroner eks. mva.</article><article class="numberedLegalP" data-numerator="3" id="kapittel-1-nummer-7">(3) Beregningen av kontraktens verdi skal skje i samsvar med § 2-3 (beregning av kontraktens verdi).</article></section><section class="section" data-name="kapII" id="kapittel-2" data-lovdata-URL="LTI/forskrift/2006-01-12-25/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 5. desember 2003 nr. 1424 om innkjøpsregler for oppdragsgivere innen vann- og energiforsyning, transport og telekommunikasjon (forsyningssektorene) gjøres følgende endringer:</article> <article class="defaultP" margin-top="true">§ 11 skal lyde:</article><article class="numberedLegalP" data-numerator="1" id="kapittel-2-nummer-1">(1) Denne forskrift kommer til anvendelse på:<ul class="defaultList"><li data-li-identifier="a)" data-name="a)"><article class="listArticle" id="kapittel-2-nummer-1-punkt-1"><article class="legalP" id="kapittel-2-nummer-1-punkt-1-ledd-1">kontrakter tildelt av oppdragsgivere som utøver en virksomhet som nevnt i § 4 bokstav d med en anslått verdi uten merverdiavgift som overstiger: <ul class="defaultList"><li data-li-identifier="1." data-name="1."><article class="listArticle" id="kapittel-2-nummer-1-punkt-1-ledd-1-punkt-1"><article class="legalP" id="kapittel-2-nummer-1-punkt-1-ledd-1-punkt-1-ledd-1">4,95 mill. kroner for varekontrakter og kontrakter om tjenesteytelser</article></article></li><li data-li-identifier="2." data-name="2."><article class="listArticle" id="kapittel-2-nummer-1-punkt-1-ledd-1-punkt-2"><article class="legalP" id="kapittel-2-nummer-1-punkt-1-ledd-1-punkt-2-ledd-1">41,25 mill. kroner for kontrakter om bygge- og anleggsarbeid.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-nummer-1-punkt-2"><article class="legalP" id="kapittel-2-nummer-1-punkt-2-ledd-1">kontrakter tildelt av oppdragsgiver som utøver en virksomhet som nevnt i § 4 bokstav a punkt 1 og 2, bokstav b nr. 2 og bokstav c nr. 1, med en anslått verdi eksklusive merverdiavgift som overstiger: <ul class="defaultList"><li data-li-identifier="1." data-name="1."><article class="listArticle" id="kapittel-2-nummer-1-punkt-2-ledd-1-punkt-1"><article class="legalP" id="kapittel-2-nummer-1-punkt-2-ledd-1-punkt-1-ledd-1">3,45 mill. kroner for varekontrakter og kontrakter om tjenesteytelser som nevnt i § 7 annet ledd, med unntak av de forsknings- og utviklingstjenester som nevnt i § 7 annet ledd kategori 8 (forsknings- og utviklingstjenester) eller som nevnt i CPC-ref. 7524, 7525 og 7526 under § 7 kategori 5 (teletjenester).</article></article></li><li data-li-identifier="2." data-name="2."><article class="listArticle" id="kapittel-2-nummer-1-punkt-2-ledd-1-punkt-2"><article class="legalP" id="kapittel-2-nummer-1-punkt-2-ledd-1-punkt-2-ledd-1">3,3 mill. kroner for andre tjenesteytelser enn de som er nevnt i punkt 1.</article></article></li><li data-li-identifier="3." data-name="3."><article class="listArticle" id="kapittel-2-nummer-1-punkt-2-ledd-1-punkt-3"><article class="legalP" id="kapittel-2-nummer-1-punkt-2-ledd-1-punkt-3-ledd-1">43,5 mill. kroner for kontrakter om bygge- og anleggsarbeider.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-2-nummer-1-punkt-3"><article class="legalP" id="kapittel-2-nummer-1-punkt-3-ledd-1">kontrakter tildelt av oppdragsgivere som utøver en virksomhet som nevnt i § 4 bokstav a nr. 3, bokstav b nr. 1, bokstav c nr. 2 med en anslått verdi eksklusive merverdiavgift som overstiger: <ul class="defaultList"><li data-li-identifier="1." data-name="1."><article class="listArticle" id="kapittel-2-nummer-1-punkt-3-ledd-1-punkt-1"><article class="legalP" id="kapittel-2-nummer-1-punkt-3-ledd-1-punkt-1-ledd-1">3,3 mill. kroner for varekontrakter og kontrakter om tjenesteytelser</article></article></li><li data-li-identifier="2." data-name="2."><article class="listArticle" id="kapittel-2-nummer-1-punkt-3-ledd-1-punkt-2"><article class="legalP" id="kapittel-2-nummer-1-punkt-3-ledd-1-punkt-2-ledd-1">41,25 mill. kroner for kontrakter om bygge- og anleggsarbeid.</article></article></li></ul></article></article></li></ul></article><article class="numberedLegalP" data-numerator="2" id="kapittel-2-nummer-2">(2) Fornyings- og administrasjonsdepartementet kan endre terskelverdiene fastsatt i denne forskrift.</article> <article class="defaultP" margin-top="true">§ 19 skal lyde:</article><article class="numberedLegalP" data-numerator="1" id="kapittel-2-nummer-3">(1) Oppdragsgiver skal minst en gang i året gjøre kjent i en veiledende kunngjøring:<ul class="defaultList"><li data-li-identifier="a)" data-name="a)"><article class="listArticle" id="kapittel-2-nummer-3-punkt-1"><article class="legalP" id="kapittel-2-nummer-3-punkt-1-ledd-1">ved varekontrakter: verdien av alle kontrakter for hvert produktområde som beregnet i samsvar med § 12 har en samlet anslått verdi overstiger 6,15 millioner kroner eksklusiv merverdiavgift, og som er planlagt tildelt i de neste 12 månedene.</article></article></li><li data-li-identifier="b)" data-name="b)"><article class="listArticle" id="kapittel-2-nummer-3-punkt-2"><article class="legalP" id="kapittel-2-nummer-3-punkt-2-ledd-1">ved bygge- og anleggskontrakter: hovedtrekkene ved de bygge- og anleggskontrakter hvis den anslåtte verdi beregnet i samsvar med § 12 overstiger den verdi som nevnt for bygge- og anleggsarbeider som nevnt i § 11 første ledd.</article></article></li><li data-li-identifier="c)" data-name="c)"><article class="listArticle" id="kapittel-2-nummer-3-punkt-3"><article class="legalP" id="kapittel-2-nummer-3-punkt-3-ledd-1">ved kontrakter om tjenestekjøp: den anslåtte samlede verdi av alle kontrakter for hver kategori av prioriterte tjenester oppført i § 7 annet ledd som er planlagt tildelt i de neste 12 månedene beregnet i samsvar med § 12 har en samlet anslått verdi på minst 6,15 millioner kroner.</article></article></li></ul></article><article class="numberedLegalP" data-numerator="2" id="kapittel-2-nummer-4">(2) Når kunngjøringen brukes til å utlyse konkurranse i form av veiledende kunngjøring skal den ikke være offentliggjort mer enn tolv måneder før den dag da innbydelsen blir sendt til de leverandører som har meldt sin interesse. Videre skal oppdragsgiveren overholde de frister som er fastlagt i § 24 annet ledd.</article><article class="numberedLegalP" data-numerator="3" id="kapittel-2-nummer-5">(3) Oppdragsgiver kan offentliggjøre veiledende kunngjøringer i forbindelse med store prosjekter uten å gjenta opplysninger som allerede er gitt i en tidligere veiledende kunngjøring. Dette gjelder bare dersom det går klart frem at det dreier seg om tilleggskunngjøringer.</article> <article class="defaultP" margin-top="true">§ 12 ellevte ledd skal lyde:</article><article class="numberedLegalP" data-numerator="11" id="kapittel-2-nummer-6">(11) Når en anskaffelse er delt inn i flere delarbeider, skal verdien av hvert enkelt delarbeid tas med i beregningen av den verdi som er nevnt i første ledd. Når delarbeidenes sammenlagte verdi overstiger terskelverdien fastsatt i § 11 første ledd, får bestemmelsene i denne forskrift anvendelse for alle delarbeidene. Oppdragsgiver kan likevel fravike § 11 første ledd med hensyn til bygge- og anleggskontrakter for delarbeider som har en anslått verdi på under 8,25 millioner kroner eksklusiv merverdiavgift, forutsatt at den sammenlagte verdi av disse delarbeidene ikke overstiger 20 prosent av delarbeidenes samlede verdi.</article> <article class="defaultP" margin-top="true">§ 39 skal lyde:</article><article class="numberedLegalP" data-numerator="1" id="kapittel-2-nummer-7">(1) Oppdragsgiver skal oppbevare relevante opplysninger om hver kontrakt slik at det på et senere tidspunkt er mulig å begrunne avgjørelser truffet i forbindelse med tildeling av kontrakter.</article><article class="numberedLegalP" data-numerator="2" id="kapittel-2-nummer-8">(2) For tildelte kontrakter med en verdi som overstiger 41,25 millioner kroner eksklusive merverdiavgift skal oppdragsgiver innen 48 dager etter dagen for kontraktstildelingen oversende EFTAs overvåkningsorgan følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-2-nummer-8-punkt-1"><article class="legalP" id="kapittel-2-nummer-8-punkt-1-ledd-1">Oppdragsgivers navn og adresse.</article></article></li><li data-li-identifier="b)" data-name="b)"><article class="listArticle" id="kapittel-2-nummer-8-punkt-2"><article class="legalP" id="kapittel-2-nummer-8-punkt-2-ledd-1">Kontrakttype, for eksempel: Vare, tjeneste eller bygg og anlegg. Dersom det er inngått en rammeavtale skal dette opplyses.</article></article></li><li data-li-identifier="c)" data-name="c)"><article class="listArticle" id="kapittel-2-nummer-8-punkt-3"><article class="legalP" id="kapittel-2-nummer-8-punkt-3-ledd-1">Tydelig angivelse av arten av produkter, arbeider eller tjenester som tilbys, f.eks. ved henvisning til CPA-nomenklaturet.</article></article></li><li data-li-identifier="d)" data-name="d)"><article class="listArticle" id="kapittel-2-nummer-8-punkt-4"><article class="legalP" id="kapittel-2-nummer-8-punkt-4-ledd-1">Angivelse av hvorvidt anskaffelsen ble kunngjort og i så fall hvilke aviser eller tidsskrifter. I motsatt fall skal den anskaffelsesprosedyre som ble benyttet angis.</article></article></li><li data-li-identifier="e)" data-name="e)"><article class="listArticle" id="kapittel-2-nummer-8-punkt-5"><article class="legalP" id="kapittel-2-nummer-8-punkt-5-ledd-1">Antall mottatte tilbud.</article></article></li><li data-li-identifier="f)" data-name="f)"><article class="listArticle" id="kapittel-2-nummer-8-punkt-6"><article class="legalP" id="kapittel-2-nummer-8-punkt-6-ledd-1">Dato for tildeling av kontrakten.</article></article></li><li data-li-identifier="g)" data-name="g)"><article class="listArticle" id="kapittel-2-nummer-8-punkt-7"><article class="legalP" id="kapittel-2-nummer-8-punkt-7-ledd-1">Navn og adresse til den leverandør som har fått kontrakten.</article></article></li><li data-li-identifier="h)" data-name="h)"><article class="listArticle" id="kapittel-2-nummer-8-punkt-8"><article class="legalP" id="kapittel-2-nummer-8-punkt-8-ledd-1">Kontraktens verdi.</article></article></li><li data-li-identifier="i)" data-name="i)"><article class="listArticle" id="kapittel-2-nummer-8-punkt-9"><article class="legalP" id="kapittel-2-nummer-8-punkt-9-ledd-1">Forventet varighet av kontrakten.</article></article></li><li data-li-identifier="j)" data-name="j)"><article class="listArticle" id="kapittel-2-nummer-8-punkt-10"><article class="legalP" id="kapittel-2-nummer-8-punkt-10-ledd-1">Angivelse av den andel av kontrakten som er blitt eller kan bli overdratt til underleverandører, dersom denne andelen overstiger 10 prosent.</article></article></li><li data-li-identifier="k)" data-name="k)"><article class="listArticle" id="kapittel-2-nummer-8-punkt-11"><article class="legalP" id="kapittel-2-nummer-8-punkt-11-ledd-1">Opprinnelsesstat til produktet eller tjenesten.</article></article></li><li data-li-identifier="l)" data-name="l)"><article class="listArticle" id="kapittel-2-nummer-8-punkt-12"><article class="legalP" id="kapittel-2-nummer-8-punkt-12-ledd-1">Hovedkriteriene for tildeling som er lagt til grunn ved valg av det økonomisk mest fordelaktige tilbud.</article></article></li><li data-li-identifier="m)" data-name="m)"><article class="listArticle" id="kapittel-2-nummer-8-punkt-13"><article class="legalP" id="kapittel-2-nummer-8-punkt-13-ledd-1">Hvorvidt kontrakten ble tildelt en leverandør som har fremlagt et tilbud som avviker fra oppdragsgiverens opprinnelige spesifikasjoner.</article></article></li></ul><p class="leddfortsettelse">Ovennevnte opplysninger er ikke beregnet på offentliggjøring.</p></article><article class="numberedLegalP" data-numerator="3" id="kapittel-2-nummer-9">(3) For tildelte kontrakter med en verdi som overstiger 3,3 millioner kroner eksklusive merverdiavgift, men som ligger under 41,25 millioner kroner eksklusive merverdiavgift skal oppdragsgiver oppbevare opplysninger for hver enkelt kontrakt som nevnt i annet ledd bokstav a til i, i minst fire år fra den dagen da kontrakten ble tildelt. Disse opplysningene skal for hver enkelt kontrakt som er inngått i løpet av et kvartal oversendes til EFTAs overvåkningsorgan enten umiddelbart, på anmodning eller senest 48 dager etter utgangen av hvert kvartal.</article></section><section class="section" data-name="kapIII" id="kapittel-3" data-lovdata-URL="LTI/forskrift/2006-01-12-25/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringene trer i kraft straks.</article></section></main></body></html>