<!DOCTYPE html><html lang="no"><head><title>Forskrift om slakterier og tilvirkingsanlegg for akvakulturdyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-10-30-1250</dd><dt class="dokid">DokumentID</dt><dd class="dokid">LTI/forskrift/2006-10-30-1250</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 14 s 1773</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-08-30-941</li><li>forskrift/1996-06-14-667</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§3</li><li>lov/2003-12-19-124/§7</li><li>lov/2003-12-19-124/§19</li><li>forskrift/2004-05-05-884</li><li>lov/1974-12-20-73/§30</li></ul></dd><dt class="dateOfPublication">Kunngjort</dt><dd class="dateOfPublication">2006-11-17</dd><dt class="journalNumber">Journalnummer</dt><dd class="journalNumber">2006-0914</dd><dt class="titleShort">Korttittel</dt><dd class="titleShort">Forskrift om slakterier mv. for akvakulturdyr</dd><dt class="title">Tittel</dt><dd class="title">Forskrift om slakterier og tilvirkingsanlegg for akvakulturdyr.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 30. oktober 2006 med hjemmel i lov 19. desember 2003 nr. 124 om matproduksjon og mattrygghet mv. (matloven) § 3, § 7 annet ledd og § 19 tredje ledd, jf. delegeringsvedtak 5. mai 2004 nr. 884 og lov 20. desember 1974 nr. 73 om dyrevern § 30.</dd><dt class="refid">RefID</dt><dd class="refid">forskrift/2006-10-30-1250</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om slakterier og tilvirkingsanlegg for akvakulturdyr.<ul class="tocSubUl"><li>Kapittel 1. Formål, virkeområder og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Krav til søknad og godkjenning<ul class="tocSubUl"><li>§ 4. Krav til søknad og godkjenning</li><li>§ 5. Endring og tilbaketrekking av godkjenning</li></ul></li><li>Kapittel 3. Smittehygieniske krav til drift av slakterier og tilvirkningsanlegg<ul class="tocSubUl"><li>§ 6. Generelle smittehygieniske krav</li><li>§ 7. Særskilte krav til slakting og tilvirking ved smittsom sykdom</li></ul></li><li>Kapittel 4. Fiskevelferdskrav til drift av slakterier<ul class="tocSubUl"><li>§ 8. Generelle velferdskrav</li><li>§ 9. Kompetanse</li><li>§ 10. Metoder og tekniske innretninger</li><li>§ 11. Håndtering og sedering</li><li>§ 12. Bedøving</li><li>§ 13. Avliving</li></ul></li><li>Kapittel 5. Administrative bestemmelser og straff<ul class="tocSubUl"><li>§ 14. Tilsyn og vedtak</li><li>§ 15. Dispensasjon</li><li>§ 16. Straff</li><li>§ 17. Ikrafttredelse og overgangsordninger</li><li>§ 18. Endringer i andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-10-30-1250" id="dokument"><h1>Forskrift om slakterier og tilvirkingsanlegg for akvakulturdyr.</h1><section class="section" data-name="kap1" id="kapittel-1" data-lovdata-URL="LTI/forskrift/2006-10-30-1250/KAPITTEL_1"><h2>Kapittel 1. Formål, virkeområder og definisjoner</h2><article class="legalArticle" data-lovdata-URL="LTI/forskrift/2006-10-30-1250/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sikre god helse hos akvakulturdyr og ivareta god velferd hos fisk.</article></article><article class="legalArticle" data-lovdata-URL="LTI/forskrift/2006-10-30-1250/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for norsk landterritorium og territorialfarvann, på kontinentalsokkelen og i Norges økonomiske sone.</article><article class="legalP" id="kapittel-1-paragraf-2-ledd-2">Forskriften gjelder virksomheter hvor det foregår slakting eller tilvirking av akvakulturdyr.</article><article class="legalP" id="kapittel-1-paragraf-2-ledd-3">Forskriften gjelder ikke for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-3-punkt-1"><article class="legalP" id="kapittel-1-paragraf-2-ledd-3-punkt-1-ledd-1">tilvirking hos detaljist for salg direkte til forbruker, herunder storhusholdning, kantine, serveringssted og lignende,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-3-punkt-2"><article class="legalP" id="kapittel-1-paragraf-2-ledd-3-punkt-2-ledd-1">slakting og tilvirking av sjøpattedyr, og</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-3-punkt-3"><article class="legalP" id="kapittel-1-paragraf-2-ledd-3-punkt-3-ledd-1">slaktemerder.</article></article></li></ul></article></article><article class="legalArticle" data-lovdata-URL="LTI/forskrift/2006-10-30-1250/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift mener en med:</article> <article class="defaultP" margin-top="true"><i>akvakulturdyr:</i> vannlevende dyr som kommer fra akvakulturanlegg.</article> <article class="defaultP" margin-top="true"><i>animalsk avfall:</i> hele eller deler av akvakulturdyr, samt produkter som ikke er godkjent og beregnet til omsetning som næringsmidler, herunder silavfall og slam.</article> <article class="defaultP" margin-top="true"><i>avløpsvann:</i> væske fra slakte- og tilvirkingsprosessen – herunder vaskevann fra produksjonslokalene.</article> <article class="defaultP" margin-top="true"><i>slakting:</i> bedøving og avliving av fisk.</article> <article class="defaultP" margin-top="true"><i>smittsom sykdom:</i> de sykdommer som omfattes av forskrift 1. januar 1995 nr. 99 om fortegnelse over sykdommer hos fisk og andre akvatiske dyr som omfattes av matloven.</article> <article class="defaultP" margin-top="true"><i>tilvirking:</i> sløying, rensing, filetering, frysing, tining, koking, emballering og annen bearbeiding av slaktet fisk og andre akvakulturdyr.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-10-30-1250/KAPITTEL_2"><h2>Kapittel 2. Krav til søknad og godkjenning</h2><article class="legalArticle" data-lovdata-URL="LTI/forskrift/2006-10-30-1250/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknad og godkjenning</span></h3><article class="legalP" id="kapittel-2-paragraf-1-ledd-1">Det er forbudt å etablere, drive, utvide, flytte og endre drift ved slakteri og tilvirkingsanlegg uten godkjenning fra Mattilsynet. Søknad om godkjenning skal inneholde bygge- og driftsplaner.</article><article class="legalP" id="kapittel-2-paragraf-1-ledd-2">Slakteri og tilvirkingsanlegg skal:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">lokaliseres slik at nødvendige smitteforebyggende hensyn til nærliggende akvakulturanlegg og viltlevende bestander av akvatiske dyr blir ivaretatt,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">bygges slik at krav til behandling av avløpsvann og animalsk avfall kan oppfylles,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">ha drenering av avløpsvann til eget avløpssystem, om nødvendig skal drenering også omfatte avløpsvann fra losseplass og andre arealer som eksponeres for animalsk avfall,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">ha lager for animalsk avfall som er plassert atskilt fra produksjonslokalene, og med nødvendig kapasitet for mellomlagring, og</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-2-punkt-5"><article class="legalP" id="kapittel-2-paragraf-1-ledd-2-punkt-5-ledd-1">ha tekniske innretninger og utstyr som er egnet ut fra hensynet til fiskevelferd.</article></article></li></ul></article><article class="legalP" id="kapittel-2-paragraf-1-ledd-3">Det kan stilles vilkår til godkjenningen.</article><article class="legalP" id="kapittel-2-paragraf-1-ledd-4">Bestemmelsen i første og andre ledd er ikke til hinder for at flytende mobile slakterier kan godkjennes på særskilte vilkår.</article></article><article class="legalArticle" data-lovdata-URL="LTI/forskrift/2006-10-30-1250/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endring og tilbaketrekking av godkjenning</span></h3><article class="legalP" id="kapittel-2-paragraf-2-ledd-1">Godkjenning etter § 4 kan endres eller trekkes tilbake dersom det foreligger vesentlige brudd på vilkår i godkjenningen eller bestemmelser gitt i eller i medhold av matloven eller dyrevernloven.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-10-30-1250/KAPITTEL_3"><h2>Kapittel 3. Smittehygieniske krav til drift av slakterier og tilvirkningsanlegg</h2><article class="legalArticle" data-lovdata-URL="LTI/forskrift/2006-10-30-1250/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Generelle smittehygieniske krav</span></h3><article class="legalP" id="kapittel-3-paragraf-1-ledd-1">Driften skal være smittehygienisk forsvarlig. Det skal sikres at personell, arbeidstøy, utstyr, gjenstander, brukt emballasje med videre ikke sprer smitte.</article><article class="legalP" id="kapittel-3-paragraf-1-ledd-2">Det skal opprettholdes et skille mellom animalsk avfall og avløpsvann. Alt avløpsvann skal behandles i henhold til krav fastsatt i forskrift 20. februar 1997 nr. 192 om desinfeksjon av inntaksvann til og avløpsvann fra akvakulturrelatert virksomhet. Animalsk avfall skal behandles i henhold til krav fastsatt i forskrift 5. november 1999 nr. 1148 om transport og behandling av animalsk avfall, og anlegg som behandler animalsk avfall.</article><article class="legalP" id="kapittel-3-paragraf-1-ledd-3">Akvakulturdyr skal ikke føres levende ut igjen fra slakteri og tilvirkningsanlegg, med mindre de er beregnet for direkte konsum.</article></article><article class="legalArticle" data-lovdata-URL="LTI/forskrift/2006-10-30-1250/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Særskilte krav til slakting og tilvirking ved smittsom sykdom</span></h3><article class="legalP" id="kapittel-3-paragraf-2-ledd-1">Når det er påvist, eller mistanke om smittsom A- eller B-sykdom, er slakting og tilvirking ikke tillatt uten særskilt tillatelse fra Mattilsynet. Mattilsynet kan gi pålegg om slakting og tilvirking etter spesielle forsiktighetsregler også i andre tilfeller av smittsom sykdom.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-10-30-1250/KAPITTEL_4"><h2>Kapittel 4. Fiskevelferdskrav til drift av slakterier</h2><article class="legalArticle" data-lovdata-URL="LTI/forskrift/2006-10-30-1250/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generelle velferdskrav</span></h3><article class="legalP" id="kapittel-4-paragraf-1-ledd-1">Fisk skal beskyttes mot fare for unødig stress, smerte og lidelse.</article><article class="legalP" id="kapittel-4-paragraf-1-ledd-2">Fisken skal avlives så raskt som mulig etter at den har ankommet slakteriet.</article><article class="legalP" id="kapittel-4-paragraf-1-ledd-3">Det skal ikke avlives flere fisk per tidsenhet enn det som er forsvarlig ut fra hensynet til fiskevelferd. Tilsynsmyndigheten kan fastsette øvre grense for slaktehastigheten.</article></article><article class="legalArticle" data-lovdata-URL="LTI/forskrift/2006-10-30-1250/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kompetanse</span></h3><article class="legalP" id="kapittel-4-paragraf-2-ledd-1">Ansvarlig for slakteriet skal ha nødvendig kunnskap om fiskevelferd og skal sikre at det er tilstrekkelig personell med nødvendig kompetanse til å ivareta fiskenes velferd til enhver tid.</article><article class="legalP" id="kapittel-4-paragraf-2-ledd-2">Nødvendig kompetanse skal sikres gjennom et teoretisk og praktisk opplæringsprogram og skal kunne dokumenteres. Ansvarlig for slakteriet har ansvar for at det etableres slike opplæringsprogram for det aktuelle personell.</article></article><article class="legalArticle" data-lovdata-URL="LTI/forskrift/2006-10-30-1250/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Metoder og tekniske innretninger</span></h3><article class="legalP" id="kapittel-4-paragraf-3-ledd-1">Metoder, tekniske innretninger og utstyr som brukes til fisk, skal være egnet ut fra hensynet til fiskevelferd.</article><article class="legalP" id="kapittel-4-paragraf-3-ledd-2">Nye metoder og tekniske løsninger skal være utprøvd og funnet forsvarlige før de tas i bruk.</article><article class="legalP" id="kapittel-4-paragraf-3-ledd-3">Feil og mangler ved installasjoner, tekniske innretninger og utstyr skal straks utbedres.</article><article class="legalP" id="kapittel-4-paragraf-3-ledd-4">Dersom driften er avhengig av strøm for å ivareta fiskevelferden, skal det være tilgang på nok strøm, sikkerhet i strømforsyningen og/eller tilgang på nærliggende aggregat eller nødoksygen med nødvendig kapasitet.</article></article><article class="legalArticle" data-lovdata-URL="LTI/forskrift/2006-10-30-1250/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Håndtering og sedering</span></h3><article class="legalP" id="kapittel-4-paragraf-4-ledd-1">Fisk skal håndteres på en skånsom måte og føres gjennom anlegget frem til avliving uten unødig opphold.</article><article class="legalP" id="kapittel-4-paragraf-4-ledd-2">Sedering skal utføres på forsvarlig måte, og fisken skal sikres forsvarlig vannkvalitet under trenging og sedering.</article><article class="legalP" id="kapittel-4-paragraf-4-ledd-3">Levende kjøling skal utføres uten for raske temperaturendringer eller for lav temperatur. CO<sub>2</sub> kan tilsettes under forutsetting av at god fiskevelferd kan dokumenteres gjennom hele prosessen.</article></article><article class="legalArticle" data-lovdata-URL="LTI/forskrift/2006-10-30-1250/§12" data-name="§12" id="kapittel-4-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Bedøving</span></h3><article class="legalP" id="kapittel-4-paragraf-5-ledd-1">Fisk skal bedøves før eller samtidig med avliving og være bedøvd til døden inntrer. Bedøving skal skje ved egnet metode som ikke påfører fisken vesentlig stress eller smerte. Om nødvendig skal fisken sederes eller immobiliseres på forsvarlig måte før bedøving.</article><article class="legalP" id="kapittel-4-paragraf-5-ledd-2">Det er forbudt å bedøve fisk ved hjelp av gass, herunder CO<sub>2</sub> , eller annet som blokkerer oksygenopptaket, samt salt, salmiakk eller andre kjemikaler med lignende virkning.</article></article><article class="legalArticle" data-lovdata-URL="LTI/forskrift/2006-10-30-1250/§13" data-name="§13" id="kapittel-4-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Avliving</span></h3><article class="legalP" id="kapittel-4-paragraf-6-ledd-1">Fisk skal avlives umiddelbart etter bedøving, og det skal sikres at den er død før videre behandling. Fisken skal dø som følge av blodtap fra hjernen. Annen avlivingsmetode kan brukes dersom det kan dokumenteres at den er forsvarlig.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-10-30-1250/KAPITTEL_5"><h2>Kapittel 5. Administrative bestemmelser og straff</h2><article class="legalArticle" data-lovdata-URL="LTI/forskrift/2006-10-30-1250/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilsyn og vedtak</span></h3><article class="legalP" id="kapittel-5-paragraf-1-ledd-1">Mattilsynet fører tilsyn og fatter nødvendige vedtak for å gjennomføre bestemmelsene gitt i og i medhold av denne forskriften.</article></article><article class="legalArticle" data-lovdata-URL="LTI/forskrift/2006-10-30-1250/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-2-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2006-10-30-1250/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h3><article class="legalP" id="kapittel-5-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28 og dyrevernloven § 31.</article></article><article class="legalArticle" data-lovdata-URL="LTI/forskrift/2006-10-30-1250/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og overgangsordninger</span></h3><article class="legalP" id="kapittel-5-paragraf-4-ledd-1">Forskriften trer i kraft 1. januar 2007.</article><article class="legalP" id="kapittel-5-paragraf-4-ledd-2">Slakterier og tilvirkingsanlegg etablert før 30. august 2002 er unntatt fra kravet i § 4 andre ledd bokstav a. Dette gjelder likevel ikke hvis slakteriet eller tilvirkingsanlegget vil utvide, flytte eller endre drift.</article><article class="legalP" id="kapittel-5-paragraf-4-ledd-3">§ 9 annet ledd om dokumentasjon av kompetanse trer i kraft 1. januar 2008. § 12 annet ledd om forbud mot bruk av CO<sub>2</sub> som bedøvingsmetode, trer i kraft 1. juli 2008.</article></article><article class="legalArticle" data-lovdata-URL="LTI/forskrift/2006-10-30-1250/§18" data-name="§18" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Endringer i andre forskrifter</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-5-punkt-1"><article class="legalP" id="kapittel-5-paragraf-5-punkt-1-ledd-1">Forskrift 30. august 2002 nr. 941 om slakterier og tilvirkingsanlegg for akvatiske dyr fra akvakulturanlegg og havbeite oppheves.</article></article></li><li data-li-identifier="2." data-name="2."><article class="listArticle" id="kapittel-5-paragraf-5-punkt-2"><article class="legalP" id="kapittel-5-paragraf-5-punkt-2-ledd-1">I kvalitetsforskrift 14. juni 1996 nr. 667 for fisk og fiskevarer gjøres følgende endringer: <ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-5-punkt-2-ledd-1-punkt-1"><article class="legalP" id="kapittel-5-paragraf-5-punkt-2-ledd-1-punkt-1-ledd-1">§ 9-4 <i>Bedøving</i> skal lyde: Bedøving tillates bare ved bruk av egnet metode som ikke gir skader på fisken.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-5-punkt-2-ledd-1-punkt-2"><article class="legalP" id="kapittel-5-paragraf-5-punkt-2-ledd-1-punkt-2-ledd-1">§ 21-2 nr. 2 <i>Merking av engrosemballert råstoff og halvfabrikata</i> skal lyde: Hel og sløyd oppdrettsfisk skal i tillegg merkes med oppdretters organisasjons- og lokalitetsnummer.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-5-punkt-2-ledd-1-punkt-3"><article class="legalP" id="kapittel-5-paragraf-5-punkt-2-ledd-1-punkt-3-ledd-1">§ 9-1 nr. 1 <i>Næringens varslingsplikt</i> skal lyde: Oppdretter plikter å underrette Mattilsynet i god tid før opptak, senest når fisken er satt til sulting. Underretning skal skje skriftlig eller elektronisk på skjema fastsatt av Mattilsynet, jf. § 9-2. Frist for innsending av skjema er torsdag kl. 24.00 i uken før slakting skal skje.</article></article></li></ul></article></article></li></ul></article></section></main></body></html>