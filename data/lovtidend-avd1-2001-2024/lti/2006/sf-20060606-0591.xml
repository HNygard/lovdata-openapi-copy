<!DOCTYPE html><html lang="no"><head><title>Forskrift om opplysningsplikt ved salg og markedsføring av elektrisk materiell til forbruker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-06-591</dd><dt class="dokid">DokumentID</dt><dd class="dokid">LTI/forskrift/2006-06-06-591</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 8 s 1020</dd><dt class="dateInForce">I kraft fra</dt><dd class="dateInForce">2006-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4/§10</li><li>forskrift/2003-09-01-1161</li></ul></dd><dt class="dateOfPublication">Kunngjort</dt><dd class="dateOfPublication">2006-06-09</dd><dt class="journalNumber">Journalnummer</dt><dd class="journalNumber">2006-0428</dd><dt class="titleShort">Korttittel</dt><dd class="titleShort">Forskrift om opplysningsplikt, el-materiell</dd><dt class="title">Tittel</dt><dd class="title">Forskrift om opplysningsplikt ved salg og markedsføring av elektrisk materiell til forbruker.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for samfunnssikkerhet og beredskap 6. juni 2006 med hjemmel i lov 24. mai 1929 nr. 4 om tilsyn med elektriske anlegg og elektrisk utstyr § 10, jf. delegeringsvedtak 1. september 2003 nr. 1161.</dd><dt class="refid">RefID</dt><dd class="refid">forskrift/2006-06-06-591</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt ved salg og markedsføring av elektrisk materiell til forbruker.<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Pliktsubjekt – hvem forskriften retter seg mot</li><li>§ 4. Elektrisk materiell som omfattes av opplysningsplikten</li><li>§ 5. Opplysningspliktens omfang</li><li>§ 6. Tilsynsmyndighet</li><li>§ 7. Klageadgang</li><li>§ 8. Dispensasjon</li><li>§ 9. Reaksjonsmidler</li><li>§ 10. Ikrafttredelse og overgangsordninger</li><li>Veiledning til forskrift om opplysningsplikt ved salg og markedsføring av elektrisk materiell til forbruker<ul class="tocSubUl"><li>Innledning:</li><li>Kommentarer til de enkelte bestemmelser:</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-06-591" id="dokument"><h1>Forskrift om opplysningsplikt ved salg og markedsføring av elektrisk materiell til forbruker.</h1><article class="legalArticle" data-lovdata-URL="LTI/forskrift/2006-06-06-591/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften skal sikre at forbrukere blir gjort kjent med hvilke begrensninger som gjelder i retten til selv å installere elektrisk materiell i faste elektriske anlegg, før materiellet anskaffes.</article><article class="legalP" id="paragraf-1-ledd-2">Forskriften omfatter salg og markedsføring overfor forbrukere av elektrisk materiell beregnet på å kunne inngå i et fast elektrisk anlegg.</article><article class="legalP" id="paragraf-1-ledd-3">Forskriften omfatter ikke elektrisk materiell som utelukkende er beregnet for bruk i faste teleinstallasjoner.</article></article><article class="legalArticle" data-lovdata-URL="LTI/forskrift/2006-06-06-591/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med <i>forbruker</i> menes en fysisk person som ikke hovedsakelig handler som ledd i næringsvirksomhet.</article><article class="legalP" id="paragraf-2-ledd-2">Med <i>elektrisk materiell</i> forstås ethvert produkt som kan inngå i et fast elektrisk anlegg.</article><article class="legalP" id="paragraf-2-ledd-3">Med <i>registrert installasjonsvirksomhet</i> forstås virksomhet som er registrert etter forskrift 22. november 2002 nr. 1323 om registrering av virksomheter som prosjekterer, utfører og vedlikeholder elektriske anlegg.</article></article><article class="legalArticle" data-lovdata-URL="LTI/forskrift/2006-06-06-591/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pliktsubjekt – hvem forskriften retter seg mot</span></h2><article class="legalP" id="paragraf-3-ledd-1">Enhver som selger eller markedsfører elektrisk materiell beregnet på å kunne inngå i et fast elektrisk anlegg, og som er tiltenkt forbruker eller som med rimelighet kan forventes brukt av forbrukere, er ansvarlig etter denne forskriften.</article></article><article class="legalArticle" data-lovdata-URL="LTI/forskrift/2006-06-06-591/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Elektrisk materiell som omfattes av opplysningsplikten</span></h2><article class="legalP" id="paragraf-4-ledd-1">Alt elektrisk materiell som er beregnet til å inngå i et elektrisk anlegg skal merkes i samsvar med § 5. Unntatt er slikt materiell som forbruker selv kan installere etter forskrift 14. desember 1993 nr. 1133 om kvalifikasjoner for elektrofagfolk § 13 og veiledning til forskrift utgitt av sentral tilsynsmyndighet.</article></article><article class="legalArticle" data-lovdata-URL="LTI/forskrift/2006-06-06-591/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningspliktens omfang</span></h2><article class="legalP" id="paragraf-5-ledd-1">Den som selger eller markedsfører elektrisk materiell skal sørge for at det, i forkant av anskaffelsen, gis opplysninger om hvilke begrensninger som gjelder i retten til selv å installere materiell i den faste installasjonen i et elektrisk anlegg.</article><article class="legalP" id="paragraf-5-ledd-2">Merkingen som er fastsatt i § 4, skal gis skriftlig og på en for forbrukeren tydelig måte. Merkingen skal plasseres på et synlig sted på eller i umiddelbar nærhet til materiellet og i forbindelse med markedsføringen av materiellet.</article><article class="legalP" id="paragraf-5-ledd-3">Den som selger eller markedsfører elektrisk materiell skal sørge for at det opplyses om at elektrisk materiell som omfattes av § 4, kun kan installeres av registrert installasjonsvirksomhet. Det skal opplyses om følgende: «Kan kun installeres av en registrert installasjonsvirksomhet».</article></article><article class="legalArticle" data-lovdata-URL="LTI/forskrift/2006-06-06-591/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynsmyndighet</span></h2><article class="legalP" id="paragraf-6-ledd-1">Sentral tilsynsmyndighet, eller den sentral tilsynsmyndighet bemyndiger, fører tilsyn med etterlevelse av forskriften.</article></article><article class="legalArticle" data-lovdata-URL="LTI/forskrift/2006-06-06-591/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageadgang</span></h2><article class="legalP" id="paragraf-7-ledd-1">Enkeltvedtak fattet av sentral tilsynsmyndighet kan påklages til departementet.</article><article class="legalP" id="paragraf-7-ledd-2">Enkeltvedtak fattet av organ bemyndiget av sentral tilsynsmyndighet kan påklages til sentral tilsynsmyndighet.</article><article class="legalP" id="paragraf-7-ledd-3">Klage fremsettes for det forvaltningsorgan som har truffet enkeltvedtaket.</article></article><article class="legalArticle" data-lovdata-URL="LTI/forskrift/2006-06-06-591/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" id="paragraf-8-ledd-1">Sentral tilsynsmyndighet kan gi dispensasjon fra forskriften dersom særlige forhold tilsier det.</article></article><article class="legalArticle" data-lovdata-URL="LTI/forskrift/2006-06-06-591/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Reaksjonsmidler</span></h2><article class="legalP" id="paragraf-9-ledd-1">Ved overtredelse av forskriftens bestemmelser eller vedtak fattet i medhold av denne, kan tilsynsmyndigheten iverksette tiltak som angitt i lov 24. mai 1929 nr. 4 om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/2006-06-06-591/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse og overgangsordninger</span></h2><article class="legalP" id="paragraf-10-ledd-1">Forskriften trer i kraft 1. juli 2006.</article><article class="legalP" id="paragraf-10-ledd-2">Virksomheter som kommer inn under forskriften, må ha innført forskriftsmessig merking innen 31. desember 2006.</article></article><section class="section" id="kapittel-1" data-lovdata-URL="LTI/forskrift/2006-06-06-591/KAPITTEL_1"><h2>Veiledning til forskrift om opplysningsplikt ved salg og markedsføring av elektrisk materiell til forbruker</h2><section class="section" id="kapittel-1-kapittel-1" data-lovdata-URL="LTI/forskrift/2006-06-06-591/KAPITTEL_1-1"><h3>Innledning:</h3><article class="legalP" id="kapittel-1-kapittel-1-ledd-1">Forskrift om opplysningsplikt ved salg og markedsføring av elektrisk materiell til forbruker ble fastsatt av Direktoratet for samfunnssikkerhet og beredskap (DSB) 6. juni 2006 og trådte i kraft 1. juli 2006.</article><article class="legalP" id="kapittel-1-kapittel-1-ledd-2">Hensikten med forskrift om opplysningsplikt ved salg og markedsføring av elektrisk materiell til forbruker, er å sikre at forbruker får nødvendig informasjon før han eller hun velger å gå til innkjøp av elektrisk materiell som er beregnet til å monteres inn i den faste installasjonen i et elektrisk anlegg.</article><article class="legalP" id="kapittel-1-kapittel-1-ledd-3">Det er et krav at opplysningene skal gis på forhånd. Det vil si at det ikke er tilstrekkelig å gi forbruker informasjonen i etterkant av kjøpet eller i en veiledning som først åpnes etter at materiellet er kjøpt. Det vil derfor ikke være nok å gi denne informasjonen på for eksempel en salgskvittering som kunden mottar etter at materiellet er kjøpt.</article><article class="legalP" id="kapittel-1-kapittel-1-ledd-4">Forskriften om opplysningsplikt må ses i sammenheng med forskrift 14. desember 1993 nr. 1133 om kvalifikasjoner for elektrofagfolk (fke) som setter minstekrav til kvalifikasjoner for den som skal planlegge, prosjektere, utføre, drifte og vedlikeholde elektriske anlegg. Etter fke § 13 nr. 2 er det kun mindre arbeid i forbindelse med egne elektriske anlegg som ikke-faglærte kan utføre selv, dersom dette utføres elsikkerhetsmessig forsvarlig. DSB har utarbeidet en egen veiledning som sier hvilket arbeid den enkelte kan utføre selv. Begrunnelsen for kravet er å sikre en forsvarlig elsikkerhet, bl.a. forebygge branner og ulykker med elektrisk årsak i boliger. Alt annet arbeid skal utføres av en registrert installasjonsvirksomhet, etter forskrift om registrering av virksomheter som prosjekterer, utfører og vedlikeholder elektriske anlegg.</article><article class="legalP" id="kapittel-1-kapittel-1-ledd-5">Veiledningen er utarbeidet av DSB og er til bruk for de som selger og/eller markedsfører elektrisk materiell.</article><article class="legalP" id="kapittel-1-kapittel-1-ledd-6">Veiledningen tar sikte på å gi utfyllende kommentarer og forklaringer til forskriftens ulike bestemmelser. Det innføres ikke noen nye krav i veiledningen, men det vises til hvilke konkrete løsninger som kan benyttes for å sikre at forskriftens krav kan oppfylles. Selve forskriften stiller krav om at det skal merkes men ikke hvordan dette skal gjøres. Det er viktig at forskrift og veiledning leses i sammenheng. Det gis ikke informasjon om hvordan merkingen fysisk skal utformes.</article><article class="legalP" id="kapittel-1-kapittel-1-ledd-7">DSB vil gjøre oppmerksom på at omsetning av elektrisk materiell til forbruker faller inn under forbrukerkjøpsloven og at manglende oppfyllelse av opplysningsplikten etter denne forskriften også vil kunne utgjøre en mangel etter forbrukerkjøpsloven § 16 annet ledd litra b.</article></section><section class="section" id="kapittel-1-kapittel-2" data-lovdata-URL="LTI/forskrift/2006-06-06-591/KAPITTEL_1-2"><h3>Kommentarer til de enkelte bestemmelser:</h3><article class="defaultP"><i>Veiledning til § 1:</i></article><article class="legalP" id="kapittel-1-kapittel-2-ledd-1">Det er begrensninger i hva ikke-faglærte kan gjøre med det elektriske anlegget etter forskrift 14. desember 1993 nr. 1133 om kvalifikasjoner for elektrofagfolk (fke). Denne forskriften skal sikre at forbruker får informasjon om denne begrensningen før de går til anskaffelse av elektrisk materiell. Dette er informasjon som mange forbrukere i dag ikke er kjent med og skal sikre at de ikke utfører arbeid på et elektrisk anlegg som de ikke er formelt kvalifisert for og dermed ikke bryter forskrift om kvalifikasjoner for elektrofagfolk.</article><article class="legalP" id="kapittel-1-kapittel-2-ledd-2">Arbeid på elektriske anlegg skal som hovedregel utføres av en kvalifisert person ansatt i en registrert installasjonsvirksomhet. Noe mindre arbeid kan ikke-faglærte forbrukere gjøre selv. Begrunnelsen for å ha kvalifikasjonskrav for arbeid i et elektrisk anlegg er å forebygge branner og ulykker med elektrisk årsak. En kvalifisert person ansatt i en registrert installasjonsvirksomhet vil ha særlig faglig kunnskap om for eksempel dimensjonering eller beskyttelse av elektrisk anlegg.</article><article class="legalP" id="kapittel-1-kapittel-2-ledd-3">Med kvalifisert person menes en elektrofagarbeider som tilfredsstiller kravene i fke.</article><article class="legalP" id="kapittel-1-kapittel-2-ledd-4">Forskriften gjelder for alle som selger og/eller markedsfører elektrisk materiell også ved eventuelt engangssalg mellom to parter.</article><article class="legalP" id="kapittel-1-kapittel-2-ledd-5">Forskriften gjelder for Svalbard.</article> <article class="defaultP" margin-top="true"><i>Veiledning til § 3:</i></article><article class="legalP" id="kapittel-1-kapittel-2-ledd-6">Plikten etter forskriften tilligger den som selger eller markedsfører elektrisk materiell som skal inngå i den faste installasjonen i et elektrisk anlegg, til ikke-faglærte forbrukere. Det vil ikke være plikt til å opplyse om begrensningene dersom en kun selger til profesjonelle parter. I de tilfeller salgsstedet også er åpent for vanlige forbrukere, er det imidlertid krav om å opplyse om begrensningene. Installasjonsvirksomheter som har detaljsalg til forbrukere vil følgelig være omfattet av forskriftens krav. Dersom materiell som forbrukere ikke kan montere selv, markedsføres i medier som forbrukere har tilgang til, skal det opplyses om begrensningen. Dette gjelder for eksempel materiell som markedsføres i fagblader som forbrukere også kan abonnere på.</article><article class="legalP" id="kapittel-1-kapittel-2-ledd-7">Opplysningsplikten omfatter all markedsføring av elektrisk materiell som når den vanlige forbruker. Det vil si markedsføring av enhver art og i ethvert medium. For det første vil dette omfatte markedsføring i papirform, for eksempel annonser i aviser, blader, tidsskrifter og spesielt reklamemateriell distribuert til alle husstander. Opplysningsplikten vil også omfatte markedsføring som skjer i form av lyd- og bildereklame på radio eller TV og elektronisk markedsføring, for eksempel ved e-post eller markedsføring på Internett.</article><article class="legalP" id="kapittel-1-kapittel-2-ledd-8">Markedsføringsbegrepet i denne forbindelse er sammenfallende med tolkingen av begrepet i markedsføringsloven. Forbrukerombudet og Markedsrådet har tolket markedsføringsbegrepet relativt vidt, noe som er sentralt for å sikre at forbrukernes interesser ivaretas på en god måte.</article> <article class="defaultP" margin-top="true"><i>Veiledning til § 4:</i></article><article class="legalP" id="kapittel-1-kapittel-2-ledd-9">Alt elektrisk materiell som kan monteres inn i den faste installasjonen i et elektrisk anlegg skal merkes, med unntak av slikt materiell som forbruker selv har tillatelse til å installere/montere.</article><article class="legalP" id="kapittel-1-kapittel-2-ledd-10">Når det gjelder hvilke arbeider en ikke-faglært kan utføre selv, vil dette kun være enkle arbeider. Direktoratet for samfunnssikkerhet og beredskap (DSB) har utarbeidet en veiledning som nevner hva den enkelte kan gjøre selv, jf forskrift 14. desember 1993 nr. 1133 om kvalifikasjoner for elektrofagfolk (fke) § 13 annet ledd. Dette innebærer at en forbruker for eksempel ikke kan legge en varmekabel selv og senere la en registrert installasjonsvirksomhet koble denne til det elektriske anlegget. Legging og tildekking av en varmekabel er en del av det arbeidet som skal utføres av en registrert virksomhet.</article> <article class="defaultP" margin-top="true"><i>Veiledning til § 5:</i></article><article class="legalP" id="kapittel-1-kapittel-2-ledd-11">Ved salg i salgslokaler er det avgjørende at opplysningen om hvilke begrensninger som gjelder, blir gitt på en tydelig måte og på et synlig sted på, eller i direkte nærhet av det aktuelle materiellet. Det kan for eksempel settes opp skilt/plakat i butikken nær materiellet eller hyllen der materiellet utstilles kan merkes. Det kan også settes klistremerker på selve materiellet eller opplysningen kan være trykket direkte på emballasjen der dette er mulig. All informasjon skal være på norsk. Hvis det er emballasjen som merkes så bør dette gjøres på forsiden av produktet, slik at kjøper lett kan se opplysningen. Alternativt kan det gis en henvisning fra forsiden til baksiden hvor opplysningen gis. Dersom fabrikanten av materiellet har gitt opplysningen direkte på emballasjen, behøver ikke butikken å foreta seg noe ytterligere for å merke materiellet, men det vil fortsatt være siste ledd i salgskjeden (butikken) som har ansvaret for at regelverket overholdes.</article><article class="legalP" id="kapittel-1-kapittel-2-ledd-12">På utsalgssteder hvor elektrisk materiell utstilles flere steder i samme lokale skal opplysningen om begrensningen gis i umiddelbar nærhet av hvor materiellet utstilles. Dette vil si at det ikke er tilstrekkelig å kun informere om dette ett sted i salgslokalet.</article><article class="legalP" id="kapittel-1-kapittel-2-ledd-13">Det avgjørende er at det skapes en oppmerksomhet og at forbrukeren ser opplysningen.</article><article class="legalP" id="kapittel-1-kapittel-2-ledd-14">Kravet om merking er ikke oppfylt dersom opplysningen gis etter at varen er kjøpt, for eksempel ved å gi opplysningen i en brosjyre, en monteringsanvisning eller på kvitteringen.</article><article class="legalP" id="kapittel-1-kapittel-2-ledd-15">Ved markedsføring av materiellet er det viktig at opplysningene er gitt på en tydelig måte og på et synlig sted i markedsføringsmaterialet. Som et utgangspunkt skal opplysningen være gitt ved hvert enkelt produkt. Hvis en har samlet det ulike materiellet i en katalog/liste eller lignende så kan en gi opplysningen under en felles overskrift. Kravet er imidlertid at opplysningen må være klar og tydelig. Det kan også brukes et symbol som henviser til opplysningene. I for eksempel en tilbudsavis eller katalog så skal opplysningene gis på hver side i avisen eller i katalogen hvor slikt materiell presenteres. Det samme gjelder for Internett og markedsføring eller presentasjon av materiell på hjemmesider. Opplysningen skal gis der materiellet presenteres/markedsføres. Dersom det er en samling av materiell kan en samleoverskrift eller henvisning være nok, men budskapet må til enhver tid komme klart frem. Dersom materiellet presenteres nærmere på en annen side så skal opplysningen også gis på denne siden.</article><article class="legalP" id="kapittel-1-kapittel-2-ledd-16">Når det gjelder hjemmesider på Internett så må det opplyses om begrensningen i bruken selv om sidene i utgangspunktet kun er beregnet for profesjonelle kjøpere. Begrunnelsen er at en forbruker kan, ved å søke om informasjon om materiellet komme til den siden som presenterer dette. For internettsider som kun er gjort tilgjengelig for profesjonelle kjøpere ved hjelp av brukernavn og passord eller lignende begrensninger, gjelder ikke kravet til merking/opplysning.</article> <article class="defaultP" margin-top="true"><i>Veiledning § 6:</i></article><article class="legalP" id="kapittel-1-kapittel-2-ledd-17">Med sentral tilsynsmyndighet menes Direktoratet for samfunnssikkerhet og beredskap (DSB). Det lokale elektrisitetstilsyn (DLE) er bemyndiget av DSB til å føre tilsyn etter denne forskriften.</article> <article class="defaultP" margin-top="true"><i>Veiledning til § 7:</i></article><article class="legalP" id="kapittel-1-kapittel-2-ledd-18">Enkeltvedtak fattet av Direktoratet for samfunnssikkerhet og beredskap (DSB) kan påklages til Justis- og politidepartementet. Vedtak fattet av det lokale elektrisitetstilsyn (DLE) kan påklages til Direktoratet for samfunnssikkerhet og beredskap (DSB).</article> <article class="defaultP" margin-top="true"><i>Veiledning til § 8:</i></article><article class="legalP" id="kapittel-1-kapittel-2-ledd-19">Direktoratet for samfunnssikkerhet og beredskap (DSB) vil være svært restriktive med å gi dispensasjon etter denne forskriften. Det må være særlige forhold som tilsier at det er nødvendig å gi dispensasjon.</article> <article class="defaultP" margin-top="true"><i>Veiledning til § 9:</i></article><article class="legalP" id="kapittel-1-kapittel-2-ledd-20">De enkelte reaksjonsmidler som vil kunne benyttes er gitt i lov 24. mai 1929 nr. 4 om tilsyn med elektriske anlegg og elektrisk utstyr. Dette vil være pålegg om retting, stansing av virksomhet eller stansing av materiell, forelegg (dvs. tvangsgjennomføring av et pålegg), tvangsmulkt og anmeldelse til påtalemyndigheten.</article><article class="legalP" id="kapittel-1-kapittel-2-ledd-21">Direktoratet for samfunnssikkerhet og beredskap (DSB) ser for seg at det i de fleste tilfellene vil bli aktuelt å fatte vedtak om at det skal merkes. Dersom dette ikke følges, vil det være aktuelt å gi tvangsmulkt til materiellet/salgsstedet/internettsiden m.m. er merket i henhold til kravet.</article></section></section></main></body></html>