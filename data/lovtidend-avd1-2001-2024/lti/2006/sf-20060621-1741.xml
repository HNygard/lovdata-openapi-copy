<!DOCTYPE html><html lang="no"><head><title>Forskrift for graden philosophiae doctor (ph.d.) ved AHO</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-21-1741</dd><dt class="dokid">DokumentID</dt><dd class="dokid">LTI/forskrift/2006-06-21-1741</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 3 s 357</dd><dt class="dateInForce">I kraft fra</dt><dd class="dateInForce">2006-06-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2011-04-08 14:40</dd><dt class="journalNumber">Journalnummer</dt><dd class="journalNumber">2011-0224</dd><dt class="titleShort">Korttittel</dt><dd class="titleShort">Forskrift om graden ph.d. ved AHO</dd><dt class="title">Tittel</dt><dd class="title">Forskrift for graden philosophiae doctor (ph.d.) ved AHO</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Arkitektur- og designhøgskolen 21. juni 2006 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og § 3-9.</dd><dt class="refid">RefID</dt><dd class="refid">forskrift/2006-06-21-1741</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (ph.d.) ved AHO<ul class="tocSubUl"><li>§ 1. Virkeområde</li><li>§ 2. Målsetting</li><li>§ 3. Ansvar for doktorgradsutdanningen</li><li>§ 4. Doktorgradsutdanningens innhold</li><li>§ 5. Opptak</li><li>§ 6. Avtale</li><li>§ 7. Doktorgradsprogrammet</li><li>§ 8. Tilknytning til forskermiljø</li><li>§ 9. Avhandlingen</li><li>§ 10. Veiledning</li><li>§ 11. Reader</li><li>§ 12. Progresjonsoppfølging</li><li>§ 13. Terminering av avtale</li><li>§ 14. Bedømmelse</li><li>§ 15. Innlevering</li><li>§ 16. Oppnevning av bedømmelseskomité</li><li>§ 17. Komitéens arbeid</li><li>§ 18. Komitéens innstilling og behandling av innstillingen</li><li>§ 19. Prøveforelesning</li><li>§ 20. Forsvar av avhandlingen</li><li>§ 21. Kreering og diplom</li><li>§ 22. Klage</li><li>§ 23. Utfyllende bestemmelser</li><li>§ 24. Overgangsregler mellom dr.ing og PhD.</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-21-1741" id="dokument"><h1>Forskrift for graden philosophiae doctor (ph.d.) ved AHO</h1><article class="legalArticle" data-lovdata-URL="LTI/forskrift/2006-06-21-1741/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder doktorgradsutdanningen som fører frem til graden philosophiae doctor (PhD) ved Arkitektur- og designhøgskolen i Oslo (AHO). Forskriften gir regler om opptak, gjennomføring og avslutning av PhD-graden ved AHO.</article></article><article class="legalArticle" data-lovdata-URL="LTI/forskrift/2006-06-21-1741/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting</span></h2><article class="legalP" id="paragraf-2-ledd-1">Doktorgradsutdanningen skal kvalifisere for forskningsvirksomhet på et høyt faglig nivå innen arkitektur, urbanisme, industridesign og andre nærliggende fag.</article></article><article class="legalArticle" data-lovdata-URL="LTI/forskrift/2006-06-21-1741/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for doktorgradsutdanningen</span></h2><article class="legalP" id="paragraf-3-ledd-1">Styret har det overordnede ansvar for doktorgradsutdanningen, og har delegert myndighet til forskningsutvalget når det gjelder utarbeidelse av retningslinjer og rutiner, og til programstyret når det gjelder studieplan.</article></article><article class="legalArticle" data-lovdata-URL="LTI/forskrift/2006-06-21-1741/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Doktorgradsutdanningens innhold</span></h2><article class="legalP" id="paragraf-4-ledd-1">Doktorgradsutdanningen er i hovedsak aktivt forskningsarbeid under veiledning.</article><article class="legalP" id="paragraf-4-ledd-2">Doktorgradsutdanningen omfatter:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">En obligatorisk opplæringsdel</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Gjennomføring av et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">Deltakelse i aktive forskermiljøer, nasjonalt og internasjonalt</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">Faglig formidling som er nært relatert til det pågående doktorgradsarbeid.</article></article></li></ul></article></article><article class="legalArticle" data-lovdata-URL="LTI/forskrift/2006-06-21-1741/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2><article class="legalP" id="paragraf-5-ledd-1">Doktorgradskandidater tas opp kullvis, normalt hvert annet år.</article> <article class="defaultP" margin-top="true"><i>Opptakskrav</i></article><article class="legalP" id="paragraf-5-ledd-2">For å bli tatt opp på doktorgradsprogrammet må søkeren normalt ha mastergraden i arkitektur/industridesign eller tilsvarende utdanning som AHO har godkjent som grunnlag for gjennomføring av doktorgradsstudiet ved AHO.</article><article class="legalP" id="paragraf-5-ledd-3">Prioriterte emneområder for forskningsinnsats vil bli oppgitt ved utlysing av opptak til doktorgradsprogrammet og stipendiatstillinger ved AHO.</article> <article class="defaultP" margin-top="true"><i>Søknaden</i></article><article class="legalP" id="paragraf-5-ledd-4">Søknad om opptak skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">Prosjektbeskrivelse. Denne skal gjøre rede for tema, problemstillinger, kunnskapsstatus på feltet og gjøre rede for valg av teori og metode</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">Finansieringsplan</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">Redegjørelse for nødvendig infrastruktur/institusjonstilknytning</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">Gjøre rede for spesielle veiledningsbehov og etablerte kontakter i forbindelse med veiledning</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">Eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-6"><article class="legalP" id="paragraf-5-ledd-4-punkt-6-ledd-1">Opplysninger om eventuelle immaterial restriksjoner for å beskytte andres rettigheter.</article></article></li></ul></article><article class="legalP" id="paragraf-5-ledd-5">AHOs søknadsskjema (tilgjengelig på AHOs nettside) skal benyttes ved søknad om opptak.</article><article class="legalP" id="paragraf-5-ledd-6">Dersom søkeren planlegger å bruke annet språk i avhandlingen enn det som er godkjent i henhold til forskriftens § 9, skal søknad om godkjenning av dette leveres sammen med planen for studiet.</article> <article class="defaultP" margin-top="true"><i>Kategorier av søkere</i></article><article class="legalP" id="paragraf-5-ledd-7">AHO vil ha fire typer søkere til PhD-studiet:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-7-punkt-1"><article class="legalP" id="paragraf-5-ledd-7-punkt-1-ledd-1">søkere til stipendiatstillinger på AHO</article></article></li><li data-li-identifier="b)" data-name="b)"><article class="listArticle" id="paragraf-5-ledd-7-punkt-2"><article class="legalP" id="paragraf-5-ledd-7-punkt-2-ledd-1">AHOs ansatte i faste vitenskapelige stillinger</article></article></li><li data-li-identifier="c)" data-name="c)"><article class="listArticle" id="paragraf-5-ledd-7-punkt-3"><article class="legalP" id="paragraf-5-ledd-7-punkt-3-ledd-1">søkere tilknyttet eksterne institusjoner</article></article></li><li data-li-identifier="d)" data-name="d)"><article class="listArticle" id="paragraf-5-ledd-7-punkt-4"><article class="legalP" id="paragraf-5-ledd-7-punkt-4-ledd-1">frie søkere.</article></article></li></ul></article> <article class="defaultP" margin-top="true"><i>Avgjørelse om opptak</i></article><article class="legalP" id="paragraf-5-ledd-8">For vurdering av søkere oppnevner styret en sakkyndig komité etter forslag fra forskningsutvalget. Komitéen skal bestå av minst 3 personer med formell kompetanse på doktornivå, og må bestå av både interne og eksterne representanter. Avgjørelse om opptak baseres på en samlet vurdering av søknaden. De viktigste kriterier for prioritering mellom søkere vil være:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-8-punkt-1"><article class="legalP" id="paragraf-5-ledd-8-punkt-1-ledd-1">prosjektsøknadens faglige kvalitet, prosjektets realisme og gjennomførbarhet</article></article></li><li data-li-identifier="-" data-name="-"><article class="listArticle" id="paragraf-5-ledd-8-punkt-2"><article class="legalP" id="paragraf-5-ledd-8-punkt-2-ledd-1">prosjektets forhold til AHOs overordnede prioriterte emneområder</article></article></li><li data-li-identifier="-" data-name="-"><article class="listArticle" id="paragraf-5-ledd-8-punkt-3"><article class="legalP" id="paragraf-5-ledd-8-punkt-3-ledd-1">søkerens kompetanse</article></article></li><li data-li-identifier="-" data-name="-"><article class="listArticle" id="paragraf-5-ledd-8-punkt-4"><article class="legalP" id="paragraf-5-ledd-8-punkt-4-ledd-1">AHOs egen veilederkompetanse.</article></article></li></ul></article><article class="legalP" id="paragraf-5-ledd-9">Opptak kan skje med forbehold om finansiering. Dette forutsetter at søker kan sannsynliggjøre at finansiering vil kunne sikres innenfor en avtalt tidsramme.</article><article class="legalP" id="paragraf-5-ledd-10">AHOs styre fatter vedtak om opptak og om hvilket institutt doktorkandidatene skal plasseres på. Unntatt fra dette er eksterne doktorkandidater med tilknytting til en annen institusjon.</article><article class="legalP" id="paragraf-5-ledd-11">AHO kan beslutte å ikke ta opp en doktorkandidat dersom:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-11-punkt-1"><article class="legalP" id="paragraf-5-ledd-11-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="-" data-name="-"><article class="listArticle" id="paragraf-5-ledd-11-punkt-2"><article class="legalP" id="paragraf-5-ledd-11-punkt-2-ledd-1">de immaterial avtaler som er inngått, er så urimelige at AHO ikke bør medvirke i prosjektet.</article></article></li></ul></article><article class="legalP" id="paragraf-5-ledd-12">En søker som allerede er funnet kvalifisert for opptak til PhD-studiet ved et annet doktorgradsprogram med faglig relevans, skal normalt anses kvalifisert for opptak til PhD-studiet ved AHO.</article><article class="legalP" id="paragraf-5-ledd-13">I de tilfeller der et prosjekt allerede er funnet støtteverdig av Norsk forskningsråd (NFR), er AHO ikke forpliktet til å foreta ny sakkyndig vurdering av dette.</article><article class="legalP" id="paragraf-5-ledd-14">Likestillingshensyn ved opptak/ tilsetting av stipendiater skal ivaretas jf. universitetslovens § 6-2.</article></article><article class="legalArticle" data-lovdata-URL="LTI/forskrift/2006-06-21-1741/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h2><article class="legalP" id="paragraf-6-ledd-1">Opptak formaliseres i form av skriftlige kontrakter som skal angi tema, veiledning og partenes gjensidige rettigheter og plikter. Vesentlige endringer i de forhold som omtales i kontraktene, skal forelegges forskningsutvalget til godkjenning.</article><article class="legalP" id="paragraf-6-ledd-2">Kontrakten består av tre deler. Del A er en generell avtale som inngås mellom AHO og den enkelte doktorkandidat. Del B gjelder veiledning, og denne skal signeres av doktorkandidaten, veiledere og lederen for doktorprogrammet.</article><article class="legalP" id="paragraf-6-ledd-3">Del C i kontrakten inngås kun med eksternt opptatte doktorkandidater som er tilknyttet en annen arbeidsplass. Denne delen regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr.</article><article class="legalP" id="paragraf-6-ledd-4">For stipendiatene gjelder forskrift om varighet, arbeidets omfang og innhold og adgang til å forlenge tilsettingsforholdet til stillinger som postdoktor, stipendiat, vitenskapelig assistent og spesialistkandidat (vedtatt av Kunnskapsdepartementet). Utfyllende bestemmelser for pliktarbeid m.m. ved AHO er gitt i egen rutine.</article></article><article class="legalArticle" data-lovdata-URL="LTI/forskrift/2006-06-21-1741/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Doktorgradsprogrammet</span></h2><article class="legalP" id="paragraf-7-ledd-1">Doktorgradsstudiet ved AHO skal være lagt opp slik at det skal kunne fullføres innenfor normert tidsramme.</article><article class="legalP" id="paragraf-7-ledd-2">AHO skal gi alle doktorgradskandidater tilbud om opplæring på høyt vitenskapelig nivå. Minst to semestre skal avsettes til den organiserte forskerutdanningen. Opplæringsdelen skal være fullført og godkjent senest 1 (ett) år etter at den obligatoriske undervisningen er avsluttet.</article><article class="legalP" id="paragraf-7-ledd-3">Opplæringsdelen er spesifisert i en egen studieplan for PhD-studiet. Foruten oversikt over kurs- og seminartyper og studiepoengfordeling skal studieplanen gi fordelingen mellom forskerskolen og instituttstyrt forskeropplæring,</article><article class="legalP" id="paragraf-7-ledd-4">AHO ønsker i utgangspunktet doktorkandidater som studerer heltid. Deltidsstudier er kun mulig på bakgrunn av individuelle avtaler mellom institusjonen og kandidaten. Forskeropplæringen må fullføres på heltid også av deltidskandidater.</article><article class="legalP" id="paragraf-7-ledd-5">Det er obligatorisk for alle som er tatt opp til doktorgradsprogrammet å følge opplegget for forskerutdanningen. AHO kan gi fritak for deltagelse i deler av opplæringsprogrammet dersom tilsvarende krav er oppfylt ved annen institusjon som gir godkjent opplæring. I helt spesielle tilfeller kan det også gis helt eller delvis fritak for slik deltakelse dersom annen opplæring eller forskningsmessig erfaring som gir tilsvarende kompetanse, kan dokumenteres.</article></article><article class="legalArticle" data-lovdata-URL="LTI/forskrift/2006-06-21-1741/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknytning til forskermiljø</span></h2><article class="legalP" id="paragraf-8-ledd-1">Hovedveileder har i samråd med AHOs institutter hovedansvar for å legge til rette for at doktorgradskandidaten deltar regelmessig i et aktivt forskermiljø med seniorforskere og andre doktorgradskandidater.</article><article class="legalP" id="paragraf-8-ledd-2">For doktorgradskandidater som har hovedtilknytning ved annen institusjon skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradskandidatens deltakelse i at aktivt forskermiljø.</article></article><article class="legalArticle" data-lovdata-URL="LTI/forskrift/2006-06-21-1741/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avhandlingen</span></h2> <article class="defaultP" margin-top="true"><i>Krav til avhandlingen</i></article><article class="legalP" id="paragraf-9-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av arkitektur- og designfagenes vitenskapelige litteratur, ref. § 2.</article><article class="legalP" id="paragraf-9-ledd-2">Del av fellesarbeid godtas som avhandling i den grad kandidatens selvstendige innsats kan identifiseres og dokumenteres. Sammenstillinger av flere, mindre arbeider godtas som avhandling i den grad kandidatens selvstendige innsats kan identifiseres og dokumenteres. Det skal foreligge medforfattererklæring som dokumentasjon.</article> <article class="defaultP" margin-top="true"><i>Arbeider som ikke godtas</i></article><article class="legalP" id="paragraf-9-ledd-3">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article><article class="legalP" id="paragraf-9-ledd-4">Et arbeid eller deler av et arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article> <article class="defaultP" margin-top="true"><i>Ny innlevering</i></article><article class="legalP" id="paragraf-9-ledd-5">En doktorgradsavhandling som tidligere er blitt underkjent ved AHO, kan bedømmes i omarbeidet skikkelse først seks måneder etter at styret har fattet beslutning om å forkaste avhandlingen. Bedømmelse på nytt kan bare finne sted en gang. Offentlig tilgjengelighet</article><article class="legalP" id="paragraf-9-ledd-6">Avhandlingen skal være offentlig tilgjengelig senest to uker før disputasen holdes.</article><article class="legalP" id="paragraf-9-ledd-7">Det kan ikke legges restriksjoner på offentliggjøring og publisering av en doktorgradsavhandling, med unntak av en på forhånd avtalt utsettelse av datoen for offentliggjøring/ publisering. Slik utsettelse kan skje når forskerutdanningen delvis eller i sin helhet er finansiert av en ekstern part, for at den eksterne part skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktorgradsavhandlingen ikke skal kunne offentliggjøres eller publiseres.</article> <article class="defaultP" margin-top="true"><i>Rettigheter ved bruk av resultater</i></article><article class="legalP" id="paragraf-9-ledd-8">Kandidatens rettigheter til bruk av egne resultater, utnyttelse av patenterbare oppfinnelser, opphavsrettigheter m.m., er regulert av AHOs generelle regler på dette området samt de regler som er bestemt i arbeidstakeroppfinnerloven.</article> <article class="defaultP" margin-top="true"><i>Språk</i></article><article class="legalP" id="paragraf-9-ledd-9">Avhandlingen skal være skrevet på norsk, svensk, dansk eller engelsk. Dersom kandidaten ønsker å benytte et annet språk, skal det være søkt om særskilt tillatelse til dette ved opptak, jf. § 6.</article></article><article class="legalArticle" data-lovdata-URL="LTI/forskrift/2006-06-21-1741/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Veiledning</span></h2><article class="legalP" id="paragraf-10-ledd-1">Arbeidet med doktoravhandlingen skal foregå under individuell veiledning. Det skal oppnevnes en hovedveileder med primært ansvar for den faglige oppfølgingen av doktorkandidaten. Hovedveileder skal være ansatt ved AHO dersom kompetansen finnes ved institusjonen.</article><article class="legalP" id="paragraf-10-ledd-2">Doktorandene har rett til veiledning av en eller flere biveiledere i tillegg til hovedveileder. Det anbefales at alle doktorander har minst en biveileder i tillegg til hovedveileder. Alle veiledere skal ha doktorgrad eller tilsvarende forskningskompetanse.</article><article class="legalP" id="paragraf-10-ledd-3">Både hovedveileder og doktorkandidaten plikter å rapportere i samsvar med de regler AHO har fastsatt, jf. § 12 og «Progresjonsseminar – instruks».</article><article class="legalP" id="paragraf-10-ledd-4">Se for øvrig «Doktorgradsveiledning – retningslinjer».</article></article><article class="legalArticle" data-lovdata-URL="LTI/forskrift/2006-06-21-1741/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reader</span></h2><article class="legalP" id="paragraf-11-ledd-1">AHO praktiserer normalt at det oppnevnes en reader etter at ferdig utkast til avhandling foreligger. Ordningen fungerer som en ekstra kvalitetssikring. Denne person bør normalt være ekstern, og oppnevnes av forskningsutvalget på bakgrunn av forslag fra hovedveileder. Reader skal levere en rapport med konkrete tilbakemeldinger, foruten å vurdere om avhandlingen er klar for endelig innlevering. Rapporten leveres til hovedveileder og kandidat, med kopi til forskningsutvalget.</article></article><article class="legalArticle" data-lovdata-URL="LTI/forskrift/2006-06-21-1741/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Progresjonsoppfølging</span></h2><article class="legalP" id="paragraf-12-ledd-1">Kvalitetssikring av doktorgradsprogrammet omfatter halvårlige rapporter, og to årlige oppfølgingsseminarer hvor både kandidaten og hovedveileder deltar. Rutiner for rapportering og seminarer skal avdekke manglende progresjon i avhandlingsarbeidet og mangler ved veiledningen. Se egen rutine.» Progresjonsseminar – instruks».</article></article><article class="legalArticle" data-lovdata-URL="LTI/forskrift/2006-06-21-1741/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Terminering av avtale</span></h2><article class="legalP" id="paragraf-13-ledd-1">Ved vesentlig mislighold så som manglende progresjon over tid, brudd på etiske regler og alvorlige endringer i forskningsprosjektet, kan AHO beslutte at en doktorgradskandidat skal utelukkes fra programmet.</article><article class="legalP" id="paragraf-13-ledd-2">For alle kandidater gjelder det at alle forpliktelser fra AHOs side overfor kandidaten opphører etter 8 år. På eget initiativ kan kandidaten imidlertid innlevere avhandling til bedømmelse. Forskningsutvalget vil da oppnevne reader for sluttføring frem til endelig levering.</article></article><article class="legalArticle" data-lovdata-URL="LTI/forskrift/2006-06-21-1741/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bedømmelse</span></h2><article class="legalP" id="paragraf-14-ledd-1">PhD-graden ved Arkitektur- og designhøgskolen i Oslo tildeles på grunnlag av:<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">Godkjent gjennomføring av opplæringsprogrammet, eventuelt annen godkjent faglig skolering eller kompetanse</article></article></li><li data-li-identifier="b)" data-name="b)"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">Godkjent prøveforelesning over oppgitt emne</article></article></li><li data-li-identifier="c)" data-name="c)"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">Godkjent vitenskapelig avhandling og et tilfredsstillende forsvar i en offentlig disputas.</article></article></li></ul></article></article><article class="legalArticle" data-lovdata-URL="LTI/forskrift/2006-06-21-1741/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Innlevering</span></h2><article class="legalP" id="paragraf-15-ledd-1">Avhandlingen skal leveres til forskningssekretariatet i 5 eksemplarer. Dersom avhandlingen godkjennes til disputas, skal kandidaten levere 100 eks. av avhandlingen til AHO. Hvis trykkingsutgiftene overstiger det beløp som til enhver tid er øremerket for slike utgifter i forskningsutvalgets budsjett, må kandidaten selv dekke dette.</article><article class="legalP" id="paragraf-15-ledd-2">Avhandlingen leveres i henhold til skolens mal for doktorgradsavhandlinger. Sammen med avhandlingen skal det leveres et kortfattet sammendrag (1/2 side) som kan tjene som pressemelding.</article></article><article class="legalArticle" data-lovdata-URL="LTI/forskrift/2006-06-21-1741/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-16-ledd-1">Til å bedømme avhandlingen oppnevner AHOs styre etter innstilling fra forskningsutvalget en sakkyndig bedømmelseskomité på minst tre medlemmer. Forskningsutvalget utpeker en administrator blant komitéens medlemmer eller i tillegg til komitéens medlemmer.</article><article class="legalP" id="paragraf-16-ledd-2">Komitéen skal settes sammen slik at:<ul class="defaultList"><li data-li-identifier="-" data-name="-"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">begge kjønn, såfremt mulig, er representert</article></article></li><li data-li-identifier="-" data-name="-"><article class="listArticle" id="paragraf-16-ledd-2-punkt-2"><article class="legalP" id="paragraf-16-ledd-2-punkt-2-ledd-1">minst ett av medlemmene er uten tilknytning til AHO</article></article></li><li data-li-identifier="-" data-name="-"><article class="listArticle" id="paragraf-16-ledd-2-punkt-3"><article class="legalP" id="paragraf-16-ledd-2-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="-" data-name="-"><article class="listArticle" id="paragraf-16-ledd-2-punkt-4"><article class="legalP" id="paragraf-16-ledd-2-punkt-4-ledd-1">alle medlemmene har doktorgrad eller tilsvarende forskningskompetanse.</article></article></li></ul></article><article class="legalP" id="paragraf-16-ledd-3">Hovedveileder leverer forslag til bedømmelseskomité til forskningsutvalget. Forslaget skal begrunnes og bør vise til hvordan komitéen samlet sett dekker avhandlingens fagfelt. Oppnevnt veileder kan ikke være medlem av bedømmelseskomitéen eller lede den.</article></article><article class="legalArticle" data-lovdata-URL="LTI/forskrift/2006-06-21-1741/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Komitéens arbeid</span></h2> <article class="defaultP" margin-top="true"><i>Tilbaketrekning og bearbeiding</i></article><article class="legalP" id="paragraf-17-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradskandidaten kan likevel rette formelle feil i avhandlingen. Det må i tilfelle innleveres en oversikt over rettingene (errata) før disputasen.</article><article class="legalP" id="paragraf-17-ledd-2">Uten hensyn til det foregående kan AHO tillate omarbeiding av avhandlingen på grunnlag av bedømmelseskomitéens foreløpige kommentarer. Det skal gis en frist for slik omarbeiding, normalt ikke lengre enn 6 måneder.</article><article class="legalP" id="paragraf-17-ledd-3">Hvis avhandlingen ikke godkjennes, kan ny innlevering først finne sted etter 6 måneder.</article> <article class="defaultP" margin-top="true"><i>Opplysningsplikt</i></article><article class="legalP" id="paragraf-17-ledd-4">Hovedveileder kan innkalles til møter i bedømmelseskomitéen for å gjøre rede for veiledningen og arbeidet med avhandlingen.</article><article class="legalP" id="paragraf-17-ledd-5">Komitéen kan kreve doktorgradskandidatens grunnlagsmateriale og utfyllende eller oppklarende tilleggsinformasjon fremlagt.</article> <article class="defaultP" margin-top="true"><i>Innstilling</i></article><article class="legalP" id="paragraf-17-ledd-6">Komitéen avgir innstilling om hvorvidt arbeidet er verdig til å forsvares for doktorgraden. Innstilling og eventuelle dissenser skal begrunnes. Bedømmelseskomitéens innstilling forelegges doktorgradskandidaten, som gis frist på 14 dager til å fremme skriftlige merknader til innstillingen.</article> <article class="defaultP" margin-top="true"><i>Frister</i></article><article class="legalP" id="paragraf-17-ledd-7">Komitéens innstilling skal foreligge innen tre måneder etter at komitéen har mottatt avhandlingen, med mindre AHO har bestemt noe annet. Tillater komitéen omarbeiding av avhandlingen, løper ny frist fra den datoen avhandlingen leveres på nytt.</article></article><article class="legalArticle" data-lovdata-URL="LTI/forskrift/2006-06-21-1741/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Komitéens innstilling og behandling av innstillingen</span></h2> <article class="defaultP" margin-top="true"><i>Behandling av enstemmig innstilling</i></article><article class="legalP" id="paragraf-18-ledd-1">Bedømmelseskomitéens innstilling med eventuelle merknader behandles av forskningsutvalget. Forskningsutvalgets leder kan godkjenne en enstemmig komitéinnstilling. Dersom det – til tross for en enstemmig komitéinnstilling – foreligger begrunnet tvil om en avhandling bør godkjennes, skal forskningsutvalget søke nærmere avklaring fra bedømmelseskomitéen eller oppnevne to nye sakkyndige, som avgir individuelle uttalelser om avhandlingen. Doktorgradskandidatens merknader vedlegges. Etter dette er det styret som fatter vedtak i saken på grunnlag av innstillingen og de innhentede uttalelsene.</article> <article class="defaultP" margin-top="true"><i>Behandling av delt innstilling</i></article><article class="legalP" id="paragraf-18-ledd-2">Dersom det foreligger dissens i komitéen, kan AHO uten ytterligere bedømmelse fatte vedtak i saken, eller søke nærmere avklaring fra bedømmelseskomitéen, eller oppnevne to nye sakkyndige, som avgir individuelle uttalelser om avhandlingen. Doktorkandidatens merknader vedlegges. Etter dette er det styret som på bakgrunn av innstilling fra forskningsutvalget fatter vedtak i saken på grunnlag av bedømmelseskomitéens innstilling og de innhentede uttalelser.</article></article><article class="legalArticle" data-lovdata-URL="LTI/forskrift/2006-06-21-1741/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Prøveforelesning</span></h2><article class="legalP" id="paragraf-19-ledd-1">Prøveforelesning skal være over oppgitt emne. Emnet fastsettes av bedømmelseskomitéen og kunngjøres for kandidaten 10 virkedager før forelesningen.</article><article class="legalP" id="paragraf-19-ledd-2">Prøveforelesningen skal holdes etter at avhandlingen er innlevert, men før disputasen, og skal godkjennes av bedømmelseskomitéen.</article></article><article class="legalArticle" data-lovdata-URL="LTI/forskrift/2006-06-21-1741/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Forsvar av avhandlingen</span></h2><article class="legalP" id="paragraf-20-ledd-1">Når prøveforelesningen er avholdt og godkjent, skal doktorgradskandidaten forsvare avhandlingen i offentlig disputas. Tid og sted for disputasen skal offentliggjøres i god tid.</article><article class="legalP" id="paragraf-20-ledd-2">Disputasen skjer på avhandlingsspråket eller norsk med mindre AHO godkjenner noe annet.</article><article class="legalP" id="paragraf-20-ledd-3">Det skal være to opponenter. De to opponentene skal være medlemmer av bedømmelseskomitéen og utpekes av komitéen selv.</article><article class="legalP" id="paragraf-20-ledd-4">Disputasen ledes av den forskningsutvalgets leder bemyndiger.</article><article class="legalP" id="paragraf-20-ledd-5">Doktoranden gjør rede for hensikten med og resultatet av den vitenskapelige undersøkelsen. Førsteopponent innleder diskusjonen, og annenopponent avslutter disputasen. AHO kan likevel fastsette en annen rekkefølge og oppgavefordeling mellom doktoranden og førsteopponenten. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter.</article><article class="legalP" id="paragraf-20-ledd-6">Etter disputasen sender bedømmelseskomitéen en innberetning til AHOs styre via forskningsutvalget, der den gjør rede for hvordan den har vurdert forsvaret av avhandlingen. Innberetningen skal konkludere med om prøvene samlet sett er godkjent/ikke godkjent.</article><article class="legalP" id="paragraf-20-ledd-7">Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomitéen. Disputasen skal finnes tilfredsstillende før diplom kan tildeles.</article></article><article class="legalArticle" data-lovdata-URL="LTI/forskrift/2006-06-21-1741/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Kreering og diplom</span></h2><article class="legalP" id="paragraf-21-ledd-1">Når opplæring, avhandling, prøveforelesning og disputas er godkjent, kreeres doktoranden til philosophiae doctor av AHOs styre. Diplom utferdiges av AHO som fastlegger hvilke opplysninger som skal inngå.</article></article><article class="legalArticle" data-lovdata-URL="LTI/forskrift/2006-06-21-1741/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Klage</span></h2> <article class="defaultP" margin-top="true"><i>Klage på opptak og søknadsbehandling</i></article><article class="legalP" id="paragraf-22-ledd-1">Avslag på søknad om opptak etter § 5 kan påklages etter reglene i forvaltningslovens §§ 28 flg. Grunngitt klage sendes til forskningsutvalget. Blir avslaget opprettholdt, sendes klagen til styret til avgjørelse. Klage på godkjenning av opplæringsprogrammet</article><article class="legalP" id="paragraf-22-ledd-2">Ved klage på avslag på søknad om godkjenning av kurs eller andre deler av opplæringsprogrammet, gjelder § 12 nr. 1 i forvaltningsloven tilsvarende. Ved klage over sensur ved særskilt eksamen eller prøver, gjelder lov om universiteter og høgskoler. Forskningsutvalget oppnevner ankesensor ved klage på karakterfastsettelse (bestått/ikke bestått).</article><article class="legalP" id="paragraf-22-ledd-3">Klage på avslag på søknad om bedømmelse eller underkjenning av avhandling, prøveforelesning eller forsvar.</article><article class="legalP" id="paragraf-22-ledd-4">Underkjenning av avhandling, prøveforelesning eller forsvar kan påklages etter reglene i forvaltningslovens §§ 28 flg. Grunngitt klage sendes forskningsutvalget som kan oppheve eller endre vedtaket hvis det finner klagen begrunnet. I motsatt fall sendes klagen til styret for avgjørelse. Styret kan prøve alle sider ved det påklagede vedtak.</article></article><article class="legalArticle" data-lovdata-URL="LTI/forskrift/2006-06-21-1741/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Utfyllende bestemmelser</span></h2><article class="legalP" id="paragraf-23-ledd-1">AHOs styre kan gi forskningsutvalget fullmakt til å utferdige retningslinjer, instrukser og rutiner til denne forskrift. Forskningsutvalgets utfyllende retningslinjer og rutiner skal forelegges AHOs ledelse til godkjenning.</article></article><article class="legalArticle" data-lovdata-URL="LTI/forskrift/2006-06-21-1741/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Overgangsregler mellom dr.ing og PhD.</span></h2><article class="legalP" id="paragraf-24-ledd-1">Kandidater som er tatt opp til graden dr.ing og som ønsker å få tildelt denne graden (innen utgangen av studieåret 2007/2008), følger reglementet for denne graden, men følgende §-er i forskrift 21. juni 2006 nr. 1741 for graden philosophiae doctor (PhD) ved AHO skal også gjelde for disse kandidatene:<ul class="defaultList"><li data-li-identifier="-" data-name="-"><article class="listArticle" id="paragraf-24-ledd-1-punkt-1"><article class="legalP" id="paragraf-24-ledd-1-punkt-1-ledd-1">§ 9 Avhandling</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-2"><article class="legalP" id="paragraf-24-ledd-1-punkt-2-ledd-1">§ 10 Veiledning</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-3"><article class="legalP" id="paragraf-24-ledd-1-punkt-3-ledd-1">§ 11 Kvalitetssikring og rapportering</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-4"><article class="legalP" id="paragraf-24-ledd-1-punkt-4-ledd-1">§ 14 Innlevering</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-5"><article class="legalP" id="paragraf-24-ledd-1-punkt-5-ledd-1">§ 15 Oppnevning av bedømmelseskomité</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-6"><article class="legalP" id="paragraf-24-ledd-1-punkt-6-ledd-1">§ 16 Komitéens arbeid</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-7"><article class="legalP" id="paragraf-24-ledd-1-punkt-7-ledd-1">§ 17 Komitéens innstilling og behandling av innstillingen</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-8"><article class="legalP" id="paragraf-24-ledd-1-punkt-8-ledd-1">§ 18 Prøveforelesning</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-9"><article class="legalP" id="paragraf-24-ledd-1-punkt-9-ledd-1">§ 19 Forsvar av avhandlingen</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-10"><article class="legalP" id="paragraf-24-ledd-1-punkt-10-ledd-1">§ 20 Kreering og diplom/vitnemål</article></article></li><li data-li-identifier="-" data-name="-"><article class="listArticle" id="paragraf-24-ledd-1-punkt-11"><article class="legalP" id="paragraf-24-ledd-1-punkt-11-ledd-1">§ 21 Klage.</article></article></li></ul></article></article></main></body></html>