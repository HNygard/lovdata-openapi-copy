<!DOCTYPE html><html lang="no"><head><title>Forskrift om visse forhold vedrørende de politiske partiene (partilovforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-03-16-321</dd><dt class="dokid">DokumentID</dt><dd class="dokid">LTI/forskrift/2006-03-16-321</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 4 s 427</dd><dt class="dateInForce">I kraft fra</dt><dd class="dateInForce">2006-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-11-24-1433</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-102/§9</li><li>lov/2005-06-17-102/§22</li><li>lov/2005-06-17-102/§27</li></ul></dd><dt class="dateOfPublication">Kunngjort</dt><dd class="dateOfPublication">2006-03-21</dd><dt class="journalNumber">Journalnummer</dt><dd class="journalNumber">2006-0236</dd><dt class="titleShort">Korttittel</dt><dd class="titleShort">Partilovforskriften</dd><dt class="title">Tittel</dt><dd class="title">Forskrift om visse forhold vedrørende de politiske partiene (partilovforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Fornyings- og administrasjonsdepartementet 16. mars 2006 med hjemmel i lov 17. juni 2005 nr. 102 om visse forhold vedrørende de politiske partiene (partiloven) § 9, § 22 tredje ledd og § 27.</dd><dt class="refid">RefID</dt><dd class="refid">forskrift/2006-03-16-321</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om visse forhold vedrørende de politiske partiene (partilovforskriften).<ul class="tocSubUl"><li>Kapittel 1. Registrering av politiske partier<ul class="tocSubUl"><li>§ 1. Om fremsetting av søknaden. Krav til underskrift</li><li>§ 2. Opplysninger som skal registreres i Partiregisteret. Offentlighet</li><li>§ 3. Partiets utøvende organ – melding om endringer</li><li>§ 4. Underretning om registrerte endringer</li><li>§ 5. Opplysninger som skal legges til grunn ved valg</li><li>§ 6. Motstridende opplysninger</li><li>§ 7. Kunngjøring av vedtak. Varsel til de andre registrerte partiene</li><li>§ 8. Klage</li></ul></li><li>Kapittel 2. Innberetning av partiinntekter<ul class="tocSubUl"><li>§ 9. Det sentrale registeret for innberetning av partiinntekter og inntektskilder</li><li>§ 10. Innberetningenes form</li><li>§ 11. Offentliggjøring</li><li>§ 12. Fortegnelse over innberetningspliktige enheter</li><li>§ 13. Melding om brudd på innberetningsplikten</li><li>§ 14. Arkiv, retningslinjer mv.</li></ul></li><li>Kapittel 3. Tilbakeholdelse av partistøtte<ul class="tocSubUl"><li>§ 15. Vedtak om tilbakeholdelse av støtte</li><li>§ 16. Midlertidig tilbakeholdelse av støtte</li><li>§ 17. Klage og omgjøring</li><li>§ 18. Underretting om vedtak</li><li>§ 19. Utbetaling av tilbakeholdt støtte</li></ul></li><li>Kapittel 4. Partilovnemnda<ul class="tocSubUl"><li>§ 20. Partilovnemndas sammensetning</li><li>§ 21. Beslutningsdyktighet, møteform etc.</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-03-16-321" id="dokument"><h1>Forskrift om visse forhold vedrørende de politiske partiene (partilovforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2006-03-16-321/KAPITTEL_1"><h2>Kapittel 1. Registrering av politiske partier</h2><article class="legalArticle" data-lovdata-URL="LTI/forskrift/2006-03-16-321/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Om fremsetting av søknaden. Krav til underskrift</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Registerfører er Registerenheten i Brønnøysund.</article><article class="numberedLegalP" data-numerator="2" id="kapittel-1-paragraf-1-nummer-2">(2) Søknad om registrering av partinavn skjer på skjema utferdiget av registerfører.</article><article class="numberedLegalP" data-numerator="3" id="kapittel-1-paragraf-1-nummer-3">(3) Registerfører utferdiger skjema til bruk for innsamling av erklæringer til støtte for registrering av partinavn. Partinavnet skal fremgå av det skjema der støtteerklæringer gis. Skjemaet skal i tillegg ha rubrikk for navn, fødselsdato, postadresse, signatur og dato. Signaturene skal være skrift på papir. Før innsending av søknaden bør erklæringene nummereres fortløpende. Skjema med støtteerklæringer er unntatt offentlighet, jf. offentlighetsloven § 5a og forvaltningsloven § 13 første ledd nr. 1.</article><article class="numberedLegalP" data-numerator="4" id="kapittel-1-paragraf-1-nummer-4">(4) Ved søknader eller meldinger til Partiregisteret kreves skriftlig erklæring fra en kontaktperson eller tilsvarende om at de opplysninger som meldes, er riktige, jf. kravene i enhetsregisterloven § 8 første ledd.</article></article><article class="legalArticle" data-lovdata-URL="LTI/forskrift/2006-03-16-321/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Opplysninger som skal registreres i Partiregisteret. Offentlighet</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Partiregisteret skal inneholde opplysninger om partiets navn, organisasjonsnummer, adresse og kontaktperson registrert i Enhetsregisteret samt hvem som er medlemmer av partiets utøvende organ. For personer som registreres som medlem av det utøvende organ og kontaktperson, skal registeret inneholde opplysning om navn, bostedsadresse og fødselsnummer eller D-nummer.</article><article class="numberedLegalP" data-numerator="2" id="kapittel-1-paragraf-2-nummer-2">(2) Alle opplysninger i Partiregisteret er offentlige med unntak av opplysninger om fødselsnummer og D-nummer og bostedsadressene til medlemmene av partiets utøvende organ.</article></article><article class="legalArticle" data-lovdata-URL="LTI/forskrift/2006-03-16-321/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Partiets utøvende organ – melding om endringer</span></h3><article class="legalP" id="kapittel-1-paragraf-3-ledd-1">Når det skjer endringer i sammensetningen av partiets utøvende organ, skal det sendes melding om dette til registerfører. Som dokumentasjon skal det legges ved protokoll fra det møtet der valg av nytt utøvende organ ble avholdt.</article></article><article class="legalArticle" data-lovdata-URL="LTI/forskrift/2006-03-16-321/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Underretning om registrerte endringer</span></h3><article class="legalP" id="kapittel-1-paragraf-4-ledd-1">Innsender skal ha underretning om opplysninger som registreres på enheten i Partiregisteret. Underretning om vedtak knyttet til partiets navn eller endringer i sammensetningen av partiets utøvende organ skal også sendes til dem som var registrert som medlemmer av partiets utøvende organ på det tidspunkt søknad eller melding om endring ble journalført hos registerfører.</article></article><article class="legalArticle" data-lovdata-URL="LTI/forskrift/2006-03-16-321/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger som skal legges til grunn ved valg</span></h3><article class="numberedLegalP" data-numerator="1" id="kapittel-1-paragraf-5-nummer-1">(1) Innen 15. oktober i året før valgåret skal registerfører sende melding til partiene og informere om hvilke opplysninger som står registrert om partiet i Partiregisteret. Partiene skal samtidig underrettes om at fristen for å melde inn nye opplysninger om sammensetningen av partiets utøvende organ med virkning for valget, er 2. januar i valgåret. Melding om endringer i partiets utøvende organ som mottas etter 2. januar i valgåret, kan legges til grunn for oppdatering av Partiregisteret med virkning for valget, dersom klagefristen etter partiloven § 8 er utløpt innen 31. mars og vedtaket ikke er påklaget.</article><article class="numberedLegalP" data-numerator="2" id="kapittel-1-paragraf-5-nummer-2">(2) Ved forberedelsen av valg legger valgmyndighetene til grunn de opplysninger som er registrert i Partiregisteret per 31. mars i valgåret.</article></article><article class="legalArticle" data-lovdata-URL="LTI/forskrift/2006-03-16-321/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Motstridende opplysninger</span></h3><article class="legalP" id="kapittel-1-paragraf-6-ledd-1">Registerfører avgjør hvilke opplysninger som skal legges til grunn for registreringen. Registerfører skal påse at saken er så godt opplyst som mulig før vedtak treffes.</article></article><article class="legalArticle" data-lovdata-URL="LTI/forskrift/2006-03-16-321/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kunngjøring av vedtak. Varsel til de andre registrerte partiene</span></h3><article class="numberedLegalP" data-numerator="1" id="kapittel-1-paragraf-7-nummer-1">(1) Registerfører skal kunngjøre vedtak om registrering av nye partinavn, om sammenslåing av partier og om sletting av partinavn. Også Partilovnemndas vedtak i saker etter første punktum skal kunngjøres. Kunngjøringen skjer på Brønnøysundregistrenes sider på Internett.</article><article class="numberedLegalP" data-numerator="2" id="kapittel-1-paragraf-7-nummer-2">(2) De andre registrerte partiene og de samepolitiske organisasjonene skal varsles særskilt om vedtak om registrering av nye partinavn. I varselet skal det orienteres om adgangen til å klage.</article></article><article class="legalArticle" data-lovdata-URL="LTI/forskrift/2006-03-16-321/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h3><article class="numberedLegalP" data-numerator="1" id="kapittel-1-paragraf-8-nummer-1">(1) Vedtak truffet av registreringsmyndigheten kan innen tre uker påklages til Partilovnemnda, oppnevnt av Kongen i statsråd, jf. kapittel 5 i partiloven.</article><article class="numberedLegalP" data-numerator="2" id="kapittel-1-paragraf-8-nummer-2">(2) Klage over vedtak truffet av registerfører fremsettes for registerfører.</article><article class="numberedLegalP" data-numerator="3" id="kapittel-1-paragraf-8-nummer-3">(3) Klagen skal være skriftlig og begrunnet.</article><article class="numberedLegalP" data-numerator="4" id="kapittel-1-paragraf-8-nummer-4">(4) Partilovnemnda sender melding om avgjørelser i klagesaker til registerfører.</article><article class="numberedLegalP" data-numerator="5" id="kapittel-1-paragraf-8-nummer-5">(5) Partilovnemndas vedtak legges til grunn for Partiregisteret inntil eventuell rettskraftig dom foreligger.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-03-16-321/KAPITTEL_2"><h2>Kapittel 2. Innberetning av partiinntekter</h2><article class="legalArticle" data-lovdata-URL="LTI/forskrift/2006-03-16-321/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Det sentrale registeret for innberetning av partiinntekter og inntektskilder</span></h3><article class="legalP" id="kapittel-2-paragraf-1-ledd-1">Statistisk sentralbyrå (SSB) er registerfører for innberetning av partiers inntekter og inntektskilder, jf. partiloven § 22 første og annet ledd.</article></article><article class="legalArticle" data-lovdata-URL="LTI/forskrift/2006-03-16-321/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innberetningenes form</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Alle registrerte politiske partier, herunder organisatoriske ledd av partier som er omfattet av partiloven (innberetningspliktige enheter), skal ved innberetninger etter loven benytte det elektroniske innrapporteringsverktøy som SSB har etablert, jf. tredje ledd.</article><article class="numberedLegalP" data-numerator="2" id="kapittel-2-paragraf-2-nummer-2">(2) Når elektronisk innberetning ikke er mulig, eller når det ikke kan gjøres bruk av godkjente standarder for elektronisk signatur, skal det foretas papirbasert innberetning som i undertegnet stand skal sendes SSB innen fristens utløp, jf. loven § 18 annet ledd og § 21 tredje ledd.</article><article class="numberedLegalP" data-numerator="3" id="kapittel-2-paragraf-2-nummer-3">(3) SSB skal utarbeide standardiserte skjemaer for innrapportering og gjøre disse elektronisk tilgjengelige for innberetningspliktige enheter.</article></article><article class="legalArticle" data-lovdata-URL="LTI/forskrift/2006-03-16-321/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) SSB skal gjøre de sammenstilte opplysningene om partienes inntekter og inntektskilder etter lovens § 22 annet ledd, elektronisk tilgjengelige for publikum. SSB skal også offentliggjøre navn på innberettede bidragsytere i henhold til loven § 20.</article><article class="numberedLegalP" data-numerator="2" id="kapittel-2-paragraf-3-nummer-2">(2) Opplysninger om inntekter, inntektskilder og navn på bidragsytere i tilknytning til gaver for det enkelte år, skal være elektronisk tilgjengelig i fem år fra innrapporteringsdato.</article></article><article class="legalArticle" data-lovdata-URL="LTI/forskrift/2006-03-16-321/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fortegnelse over innberetningspliktige enheter</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Fornyings- og administrasjonsdepartementet og fylkesmennene sender SSB en oversikt over hvilke innberetningspliktige enheter som har fått innvilget søknad om partistøtte etter partiloven kapittel 3. Oversendelsen skal finne sted innen 1. april i valgåret, eller så fort søknader foreligger.</article><article class="numberedLegalP" data-numerator="2" id="kapittel-2-paragraf-4-nummer-2">(2) Registreringsdataene skal omfatte partiorganisasjonens navn, postadresse og telefonnummer, herunder også til organisasjonens leder, samt partiets eventuelle nummer i Partiregisteret eller Enhetsregisteret.</article><article class="numberedLegalP" data-numerator="3" id="kapittel-2-paragraf-4-nummer-3">(3) Enhetene skal skilles etter sentralt, regionalt og lokalt nivå, og det skal foretas en særskilt registrering av fylkesungdomsorganisasjonene.</article></article><article class="legalArticle" data-lovdata-URL="LTI/forskrift/2006-03-16-321/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Melding om brudd på innberetningsplikten</span></h3><article class="legalP" id="kapittel-2-paragraf-5-ledd-1">SSB skal sende melding om brudd på innberetningsplikten, jf. loven § 22 annet ledd annet punktum, innen 1. oktober.</article></article><article class="legalArticle" data-lovdata-URL="LTI/forskrift/2006-03-16-321/§14" data-name="§14" id="kapittel-2-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Arkiv, retningslinjer mv.</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) SSB oppretter et arkiv for ordningen i samsvar med arkivloven kapittel II.</article><article class="numberedLegalP" data-numerator="2" id="kapittel-2-paragraf-6-nummer-2">(2) SSB kan fastsette nærmere retningslinjer om innberetningssystemet, herunder om sammenstilling av opplysningene og presentasjon.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-03-16-321/KAPITTEL_3"><h2>Kapittel 3. Tilbakeholdelse av partistøtte</h2><article class="legalArticle" data-lovdata-URL="LTI/forskrift/2006-03-16-321/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vedtak om tilbakeholdelse av støtte</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Partilovnemnda kan fatte vedtak om tilbakeholdelse av statlig partistøtte etter innstilling fra departementet eller av eget tiltak, når<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-nummer-1-punkt-1"><article class="legalP" id="kapittel-3-paragraf-1-nummer-1-punkt-1-ledd-1">partiet eller partileddet ikke har overholdt regelverket for innberetning av inntekter etter partiloven kapittel 4, eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-nummer-1-punkt-2"><article class="legalP" id="kapittel-3-paragraf-1-nummer-1-punkt-2-ledd-1">når det er tvil om at partiet eller partileddet eksisterer.</article></article></li></ul></article><article class="numberedLegalP" data-numerator="2" id="kapittel-3-paragraf-1-nummer-2">(2) Vedtak om tilbakeholdelse gjelder for ett år av gangen.</article></article><article class="legalArticle" data-lovdata-URL="LTI/forskrift/2006-03-16-321/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Midlertidig tilbakeholdelse av støtte</span></h3><article class="legalP" id="kapittel-3-paragraf-2-ledd-1">Departementet kan holde tilbake støtte i enkeltsaker i påvente av nemndas vedtak, jf. partiloven § 14.</article></article><article class="legalArticle" data-lovdata-URL="LTI/forskrift/2006-03-16-321/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage og omgjøring</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Vedtak om tilbakeholdelse kan ikke påklages, jf. partiloven § 24 første ledd.</article><article class="numberedLegalP" data-numerator="2" id="kapittel-3-paragraf-3-nummer-2">(2) Partilovnemnda kan omgjøre et vedtak om tilbakeholdelse dersom grunnlaget for vedtaket faller bort, og ellers når omgjøringskompetanse følger av forvaltningsloven § 35 første og femte ledd.</article></article><article class="legalArticle" data-lovdata-URL="LTI/forskrift/2006-03-16-321/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Underretting om vedtak</span></h3><article class="legalP" id="kapittel-3-paragraf-4-ledd-1">Partilovnemndas vedtak etter § 15 og § 17 annet ledd skal meddeles partiet eller partileddet og departementet.</article></article><article class="legalArticle" data-lovdata-URL="LTI/forskrift/2006-03-16-321/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utbetaling av tilbakeholdt støtte</span></h3><article class="numberedLegalP" data-numerator="1" id="kapittel-3-paragraf-5-nummer-1">(1) Eventuell utbetaling av tidligere tilbakeholdt støtte etter § 15 og § 16, er begrenset til beregnet beløp for inneværende budsjettermin, jf. for øvrig Bevilgningsreglementet § 7 første ledd første punktum.</article><article class="numberedLegalP" data-numerator="2" id="kapittel-3-paragraf-5-nummer-2">(2) Det gis ikke rentegodtgjørelse ved utbetaling av tidligere tilbakeholdt støtte, jf. forsinkelsesrenteloven § 2 annet ledd.</article><article class="numberedLegalP" data-numerator="3" id="kapittel-3-paragraf-5-nummer-3">(3) Begrensningene i første og annet ledd gjelder ikke dersom tilbakeholdelsen skyldes en feil fra forvaltningens side.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-03-16-321/KAPITTEL_4"><h2>Kapittel 4. Partilovnemnda</h2><article class="legalArticle" data-lovdata-URL="LTI/forskrift/2006-03-16-321/§20" data-name="§20" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Partilovnemndas sammensetning</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Minst to av partilovnemndas medlemmer skal ha erfaring fra politisk arbeid og ha ulik partipolitisk bakgrunn.</article><article class="numberedLegalP" data-numerator="2" id="kapittel-4-paragraf-1-nummer-2">(2) Nemndas medlemmer kan gjenoppnevnes.</article></article><article class="legalArticle" data-lovdata-URL="LTI/forskrift/2006-03-16-321/§21" data-name="§21" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Beslutningsdyktighet, møteform etc.</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Nemndas vedtak fattes med alminnelig flertall. Ved stemmelikhet har lederen dobbeltstemme. Nemnda er beslutningsdyktig når minst to tredjedeler av medlemmene, inkludert leder, deltar.</article><article class="numberedLegalP" data-numerator="2" id="kapittel-4-paragraf-2-nummer-2">(2) Det skal fremgå av vedtakene om de er enstemmige eller ikke. Det skal også framgå om nemnda har vært fulltallig eller ikke ved avgjørelsen, jf. første ledd.</article><article class="numberedLegalP" data-numerator="3" id="kapittel-4-paragraf-2-nummer-3">(3) Nemnda velger selv sin møteform og møtehyppighet.</article></article><article class="legalArticle" data-lovdata-URL="LTI/forskrift/2006-03-16-321/§22" data-name="§22" id="kapittel-4-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Forskriften trer i kraft fra 1. april 2006. Fra samme tid oppheves forskrift 24. november 2005 nr. 1433 om registrering av politiske partier.</article></article></section></main></body></html>