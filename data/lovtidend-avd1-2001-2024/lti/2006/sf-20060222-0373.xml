<!DOCTYPE html><html lang="no"><head><title>Forskrift om bachelorgrad ved Høgskolen i Sør-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-02-22-373</dd><dt class="dokid">DokumentID</dt><dd class="dokid">LTI/forskrift/2006-02-22-373</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 5 s 479</dd><dt class="dateInForce">I kraft fra</dt><dd class="dateInForce">2006-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-09-18-1291</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2006-04-04</dd><dt class="journalNumber">Journalnummer</dt><dd class="journalNumber">2006-0275</dd><dt class="titleShort">Korttittel</dt><dd class="titleShort">Forskrift om bachelorgrad ved HiST</dd><dt class="title">Tittel</dt><dd class="title">Forskrift om bachelorgrad ved Høgskolen i Sør-Trøndelag.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Sør-Trøndelag 22. februar 2006 med hjemmel i lov 1. april 2005 nr. 15 om universiteter og høyskoler § 3-3.</dd><dt class="refid">RefID</dt><dd class="refid">forskrift/2006-02-22-373</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgrad ved Høgskolen i Sør-Trøndelag.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav om bachelorgradens omfang og innhold</li><li>§ 4. Fritak for eksamen eller prøve</li><li>§ 5. Reduksjon i studiepoeng</li><li>§ 6. Vitnemål og vitnemålstillegg</li><li>§ 7. Overgangsordninger mellom gammel og ny gradsstruktur</li><li>§ 8. Utfyllende bestemmelser</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-02-22-373" id="dokument"><h1>Forskrift om bachelorgrad ved Høgskolen i Sør-Trøndelag.</h1><article class="legalArticle" data-lovdata-URL="LTI/forskrift/2006-02-22-373/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder krav og myndighet knyttet til utstedelse av bachelorgrad ved Høgskolen i Sør-Trøndelag.</article></article><article class="legalArticle" data-lovdata-URL="LTI/forskrift/2006-02-22-373/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Plandokumenter</article></article></li><li><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Rammeplan</i>: Plan der det er fastsatt nasjonale rammer for et studieprogram.</article></article></li><li><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Fagplan</i>: Plan utarbeidet ved høgskolen for et studieprogram, med utgangspunkt i en nasjonal rammeplan.</article></article></li><li><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Studieplan</i>: Plan utarbeidet ved høgskolen for et studium uten nasjonal rammeplan.</article></article></li><li><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>Emnebeskrivelse:</i> Oversikt i fagplan, studieplan og/eller studiehåndbok over faglig innhold, vurderingsformer, pensum etc. for et emne.</article></article></li><li data-li-identifier="2." data-name="2."><article class="listArticle" id="paragraf-2-punkt-6"><article class="legalP" id="paragraf-2-punkt-6-ledd-1">Studieenheter<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li><article class="listArticle" id="paragraf-2-punkt-7"><article class="legalP" id="paragraf-2-punkt-7-ledd-1"><i>Studiepoeng</i> er et mål på studiebelastning, normert til at 60 studiepoeng tilsvarer ett studieårs arbeidsinnsats.</article></article></li><li><article class="listArticle" id="paragraf-2-punkt-8"><article class="legalP" id="paragraf-2-punkt-8-ledd-1"><i>Emne</i> er den minste studiepoenggivende enhet som kan inngå i et fag, en emnegruppe, et studieprogram eller en grad.</article></article></li><li><article class="listArticle" id="paragraf-2-punkt-9"><article class="legalP" id="paragraf-2-punkt-9-ledd-1"><i>Fag</i> er en samling av beslektede emner som er samlet under én felles fagbetegnelse.</article></article></li><li><article class="listArticle" id="paragraf-2-punkt-10"><article class="legalP" id="paragraf-2-punkt-10-ledd-1"><i>Emnegruppe</i> er en kombinasjon av emner fra ett eller flere fag/fagområder som gjennom fag- eller studieplan er definert til å utgjøre en samlet enhet.</article></article></li><li><article class="listArticle" id="paragraf-2-punkt-11"><article class="legalP" id="paragraf-2-punkt-11-ledd-1"><i>Studieprogram</i> er studieløp med et definert innhold i henhold til fag- eller studieplan, som studentene tas opp til, får studierett til, og som fører fram til en avsluttet eksamen eller grad.</article></article></li></ul><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> I den enkelte fagplan/studieplan kan det alternativt benyttes betegnelsene <i>tema</i> eller <i>modul</i> på fastlagte kombinasjoner av emner.</article></footer></article><article class="legalArticle" data-lovdata-URL="LTI/forskrift/2006-02-22-373/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav om bachelorgradens omfang og innhold</span></h2><article class="legalP" id="paragraf-3-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden skal omfatte ett av følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">integrert studieprogram av minimum 180 studiepoengs omfang, som i henhold til nasjonal rammeplan eller vedtak i høgskolestyret gir bachelorgrad;</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">integrert yrkesrettet utdanning eller annet fullført studieprogram av minimum 120 studiepoengs omfang kombinert med godkjent og fullført påbygging eller spesialisering innenfor samme eller tilgrensende fag/fagområde av minimum 60 studiepoengs omfang;</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">integrert yrkesrettet utdanning eller fordypning i fag, emner eller emnegrupper av minimum 90 studiepoengs omfang kombinert med fordypning i ytterligere fag, emner eller emnegrupper. Fordypningen må omfatte minst ett fag/en emnegruppe av minimum 30 studiepoengs omfang. Frittstående emner som inngår i grunnlaget for graden, må ha et omfang på minimum 10 studiepoeng.</article></article></li></ul></article></article><article class="legalArticle" data-lovdata-URL="LTI/forskrift/2006-02-22-373/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-4-ledd-1">Det kan gis fritak for eksamen eller prøve som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved Høgskolen i Sør-Trøndelag eller annen utdanningsinstitusjon, i tråd med bestemmelser i lov om universiteter og høyskoler, § 3-5. Dokumentert realkompetanse kan også gi grunnlag for slikt fritak.</article></article><article class="legalArticle" data-lovdata-URL="LTI/forskrift/2006-02-22-373/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-5-ledd-1">Overlapping i faginnhold mellom fag/emner/emnegrupper/studieprogram som inngår i grunnlaget for bachelorgraden kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2006-02-22-373/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-6-ledd-1">For oppnådd bachelorgrad utstedes vitnemål med benevning ifølge høgskolestyrets vedtak, sak 036/2003. Grad ifølge denne forskriftens § 3 a og § 3 b gis tilleggsbenevnelse som angir faglig innhold. Grad ifølge denne forskriftens § 3 c gis ingen faglig tilleggsbenevnelse. Det skal fremgå av vitnemålet hvilke utdanninger/emner som inngår i graden.</article><article class="legalP" id="paragraf-6-ledd-2">Vitnemål for oppnådd grad skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article><article class="legalP" id="paragraf-6-ledd-3">For å kunne tildeles graden bachelor med vitnemål fra Høgskolen i Sør-Trøndelag må eksamener med et omfang på minimum 60 studiepoeng være avlagt ved høgskolen.</article><article class="legalP" id="paragraf-6-ledd-4">Vitnemål for oppnådd bachelorgrad etter denne forskriftens § 3 a utstedes automatisk til de kandidater som oppfyller kravene.</article><article class="legalP" id="paragraf-6-ledd-5">Vitnemål for oppnådd bachelorgrad etter denne forskriftens § 3 b og § 3 c utstedes etter søknad. Søkeren må selv dokumentere at kravene er oppfylt.</article><article class="legalP" id="paragraf-6-ledd-6">Kriterier for å få utstedt ny bachelorgrad følger departementets bestemmelser, jf. lov om universiteter og høyskoler § 3-4 og tilhørende forskrift.</article></article><article class="legalArticle" data-lovdata-URL="LTI/forskrift/2006-02-22-373/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordninger mellom gammel og ny gradsstruktur</span></h2><article class="legalP" id="paragraf-7-ledd-1">Studenter som fra og med 1. oktober 2002 oppfyller kravene til bachelorgraden, tildeles denne. Bachelorgrad iflg. § 3 b og § 3 c kan utstedes også for kandidater med fullførte utdanninger før graden ble innført, forutsatt tilråing fra fagansvarlig. Gyldighetsdato blir da satt til 1. oktober 2002. Vitnemål for treårig utdanning fullført før graden ble innført konverteres ikke til bachelorgrad, men det kan gis en bekreftelse på tilsvarende utdanning.</article><article class="legalP" id="paragraf-7-ledd-2">En student kan ikke tildeles både graden bachelor og graden candidata/candidatus magisterii (cand.mag.-graden) på grunnlag av samme utdanning/studium, selv om grunnlaget for tildeling av cand.mag.-graden i omfang går ut over grunnlaget for tildeling av bachelorgraden.</article><article class="legalP" id="paragraf-7-ledd-3">Cand.mag.-graden ved Høgskolen i Sør-Trøndelag er opphevet med virkning fra og med 1. september 2005.</article></article><article class="legalArticle" data-lovdata-URL="LTI/forskrift/2006-02-22-373/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret for Høgskolen i Sør-Trøndelag kan fastsette utfyllende bestemmelser til denne forskriften.</article><article class="legalP" id="paragraf-8-ledd-2">Se også forskrift om eksamen ved Høgskolen i Sør-Trøndelag.</article></article><article class="legalArticle" data-lovdata-URL="LTI/forskrift/2006-02-22-373/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskriften trer i kraft 1. mars 2006. Fra samme dato oppheves forskrift 18. september 2002 nr. 1291 om bachelorgrad ved Høgskolen i Sør-Trøndelag.</article></article></main></body></html>