<!DOCTYPE html><html lang="no"><head><title>Forskrift om spesielle tillatelser til å drive enkelte former for fiske og fangst (konsesjonsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-10-13-1157</dd><dt class="dokid">DokumentID</dt><dd class="dokid">LTI/forskrift/2006-10-13-1157</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 13 s 1689</dd><dt class="dateInForce">I kraft fra</dt><dd class="dateInForce">2006-10-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-03-04-193</li><li>forskrift/1974-03-08-3</li><li>forskrift/1984-06-29-1318</li><li>forskrift/1979-03-02-1</li><li>forskrift/1986-12-12-2185</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§12</li><li>lov/1999-03-26-15/§14</li><li>lov/1999-03-26-15/§18</li><li>lov/1999-03-26-15/§11</li><li>lov/1999-03-26-15/§30</li></ul></dd><dt class="dateOfPublication">Kunngjort</dt><dd class="dateOfPublication">2006-10-17</dd><dt class="journalNumber">Journalnummer</dt><dd class="journalNumber">2006-0854</dd><dt class="titleShort">Korttittel</dt><dd class="titleShort">Konsesjonsforskriften</dd><dt class="title">Tittel</dt><dd class="title">Forskrift om spesielle tillatelser til å drive enkelte former for fiske og fangst (konsesjonsforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 13. oktober 2006 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 12 andre og tredje ledd, § 14, § 18 andre ledd jf. § 11 andre ledd bokstav a og § 30. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2006-10-13-1157</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om spesielle tillatelser til å drive enkelte former for fiske og fangst (konsesjonsforskriften).<ul class="tocSubUl"><li>1. Innledende bestemmelser<ul class="tocSubUl"><li>§ 1-1. (virkeområde)</li><li>§ 1-2. (søknad om spesiell tillatelse)</li><li>§ 1-3. (generelle kriterier for tildeling av spesiell tillatelse)</li><li>§ 1-4. (driftskrav ved salg av fartøy for fortsatt drift)</li><li>§ 1-5. (forhåndstilsagn om utskiftingstillatelse)</li><li>§ 1-6. (tilordning av kvote fra fartøy eieren har eierandel i)</li></ul></li><li>2. Særskilt om tildeling av tillatelse til å drive fiske med trål<ul class="tocSubUl"><li>§ 2-1. (torsketråltillatelse)</li><li>§ 2-2. (størrelsesbegrensning)</li><li>§ 2-3. (ombordproduksjon)</li><li>§ 2-4. (eierkonsentrasjon)</li><li>§ 2-5. (særlige regler om eierkonsentrasjon når fartøy og fiskeindustribedrift eies av samme eier)</li><li>§ 2-6. (pelagisk tråltillatelse)</li><li>§ 2-7. (størrelsesbegrensning)</li><li>§ 2-8. (konsesjonskapasitet)</li><li>§ 2-9. (eierkonsentrasjon)</li><li>§ 2-10. (nordsjøtråltillatelse)</li><li>§ 2-11. (størrelsesbegrensning)</li><li>§ 2-12. (konsesjonskapasitet)</li><li>§ 2-13. (flatfisktråltillatelse)</li><li>§ 2-14. (seitråltillatelse)</li><li>§ 2-15. (størrelsesbegrensning)</li><li>§ 2-16. (eierkonsentrasjon)</li><li>§ 2-17. (avgrenset nordsjøtråltillatelse)</li><li>§ 2-18. (størrelsesbegrensning)</li><li>§ 2-19. (unntak fra kravet om spesiell tillatelse for å drive krepsetråling)</li><li>§ 2-20. (tillatelse til å fiske norsk vårgytende sild med trål)</li><li>§ 2-21. (makrelltråltillatelse)</li><li>§ 2-22. (loddetråltillatelse)</li><li>§ 2-23. (kolmuletråltillatelse)</li><li>§ 2-24. (vassildtråltillatelse)</li></ul></li><li>3. Særskilt om tildeling av tillatelser til å drive fiske med reketrål<ul class="tocSubUl"><li>§ 3-1. (reketråltillatelse)</li><li>§ 3-2. (unntak fra kravet om reketråltillatelse for å drive fiske med reketrål)</li><li>§ 3-3. (størrelsesbegrensning)</li><li>§ 3-4. (konsesjonskapasitet)</li><li>§ 3-5. (sammenslåing av tillatelser)</li></ul></li><li>4. Særskilt om tildeling av tillatelser til å drive fiske med ringnot<ul class="tocSubUl"><li>§ 4-1. (ringnottillatelse)</li><li>§ 4-2. (unntak fra kravet om tillatelse til å drive fiske med ringnot)</li><li>§ 4-3. (størrelsesbegrensning)</li><li>§ 4-4. (konsesjonskapasitet)</li><li>§ 4-5. (eierkonsentrasjon)</li></ul></li><li>5. Krav om spesiell tillatelse for å drive fiske etter sei med not<ul class="tocSubUl"><li>§ 5-1. (krav om tillatelse til å drive fiske etter sei med not)</li></ul></li><li>6. Avsluttende bestemmelser<ul class="tocSubUl"><li>§ 6-1. (tilbakekall av spesiell tillatelse ved passivitet)</li><li>§ 6-2. (overtredelsesgebyr)</li><li>§ 6-3. (tvangsmulkt)</li><li>§ 6-4. (vedtaksmyndighet)</li><li>§ 6-5. (ikraftsetting og oppheving av andre forskrifter)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-10-13-1157" id="dokument"><h1>Forskrift om spesielle tillatelser til å drive enkelte former for fiske og fangst (konsesjonsforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2006-10-13-1157/KAPITTEL_1"><h2>1. Innledende bestemmelser</h2><article class="legalArticle" data-lovdata-URL="LTI/forskrift/2006-10-13-1157/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(virkeområde)</span></h3><article class="legalP" id="kapittel-1-paragraf-1-ledd-1">Forskriften inneholder bestemmelser om spesiell tillatelse til å drive<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">fiske med trål,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">fiske med reketrål,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">fiske med ringnot og</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">fiske med snurpenot etter sei.</article></article></li></ul></article></article><article class="legalArticle" data-lovdata-URL="LTI/forskrift/2006-10-13-1157/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(søknad om spesiell tillatelse)</span></h3><article class="legalP" id="kapittel-1-paragraf-2-ledd-1">Søknad om spesiell tillatelse etter deltakerloven § 12 skal fremmes på fastsatt skjema og sendes Fiskeridirektoratets regionkontor i den region hvor søkeren er bosatt eller foretaket er registrert, dersom søknaden fremmes av et foretak.</article><article class="legalP" id="kapittel-1-paragraf-2-ledd-2">Søknaden skal innholde blant annet følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-2-punkt-1"><article class="legalP" id="kapittel-1-paragraf-2-ledd-2-punkt-1-ledd-1">personnummer eller organisasjonsnummer for søker,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-2-punkt-2"><article class="legalP" id="kapittel-1-paragraf-2-ledd-2-punkt-2-ledd-1">hvilke former for fiske eller fangst det søkes om tillatelse til å delta i,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-2-punkt-3"><article class="legalP" id="kapittel-1-paragraf-2-ledd-2-punkt-3-ledd-1">opplysninger om fartøyets kjennetegn, lengde, tonnasje og lasteromsvolum og</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-2-punkt-4"><article class="legalP" id="kapittel-1-paragraf-2-ledd-2-punkt-4-ledd-1">dokumentasjon på at gebyr etter forskrift 26. juni 1998 nr. 606 om gebyr for behandling av søknad om ervervstillatelse og spesiell tillatelse til å drive fiske § 3 er innbetalt.</article></article></li></ul></article></article><article class="legalArticle" data-lovdata-URL="LTI/forskrift/2006-10-13-1157/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">(generelle kriterier for tildeling av spesiell tillatelse)</span></h3><article class="legalP" id="kapittel-1-paragraf-3-ledd-1">Søknad om spesiell tillatelse kan innvilges dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">søknaden gjelder tillatelser for et brukt fartøy eller nybygg, til utskifting av et fartøy eieren er tildelt tilsvarende tillatelse for,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">søknaden gjelder tillatelser for et fartøy som kjøpes for fortsatt drift eller</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">eieren er gitt forhåndstilsagn om utskiftingstillatelse, jf. § 1-5.</article></article></li></ul></article></article><article class="legalArticle" data-lovdata-URL="LTI/forskrift/2006-10-13-1157/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">(driftskrav ved salg av fartøy for fortsatt drift)</span></h3><article class="legalP" id="kapittel-1-paragraf-4-ledd-1">Det er et vilkår for tildeling av ny spesiell tillatelse for et fartøy som selges for fortsatt drift at det er levert fangst innenfor fiskerier som selgeren har deltatt i som er høstet i kraft av den aktuelle tillatelsen i løpet av inneværende kalenderår eller de to foregående. Dette driftskravet gjelder ikke for tildeling av:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">avgrenset nordsjøtråltillatelse</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">norsk vårgytende sildtråltillatelse</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">makrelltråltillatelse</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1">loddetråltillatelse</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1">kolmuletråltillatelse</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1">vassildtråltillatelse eller</article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1">seinottillatelse.</article></article></li></ul></article><article class="legalP" id="kapittel-1-paragraf-4-ledd-2">Fiskeridirektoratet kan gi dispensasjon fra driftskravet når fartøyet som selges for fortsatt drift skal benyttes i en strukturkvoteordning.</article></article><article class="legalArticle" data-lovdata-URL="LTI/forskrift/2006-10-13-1157/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">(forhåndstilsagn om utskiftingstillatelse)</span></h3><article class="legalP" id="kapittel-1-paragraf-5-ledd-1">Dersom fartøyet er forlist i løpet av de siste seks månedene eller planlegges solgt uten at eieren har anskaffet nytt fartøy, kan det gis tilsagn om tildeling av ny spesiell tillatelse for et ubestemt erstatningsfartøy til eieren av utskiftingsfartøyet.</article><article class="legalP" id="kapittel-1-paragraf-5-ledd-2">Slikt tilsagn gis med en varighet på to år, og kan bare forlenges dersom det er årsaker utenfor rederiets kontroll som medfører at erstatningsfartøy ikke er anskaffet innenfor fristen.</article><article class="legalP" id="kapittel-1-paragraf-5-ledd-3">Erstatningsfartøyet må oppfylle de vilkår som til enhver tid er fastsatt i eller med hjemmel i deltakerloven for fartøy med slik tillatelse.</article></article><article class="legalArticle" data-lovdata-URL="LTI/forskrift/2006-10-13-1157/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">(tilordning av kvote fra fartøy eieren har eierandel i)</span></h3><article class="legalP" id="kapittel-1-paragraf-6-ledd-1">Kvote fra fartøy en eier har eierandel i skal tilordnes eieren som følger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">når eierandelen i et fartøy er over 50%, tilordnes eieren fartøyets kvote fullt ut,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">når eierandelen i et fartøy er mellom 20% og 50%, tilordnes eieren en forholdsmessig andel av fartøyets kvote, og</article></article></li><li data-li-identifier="c)" data-name="c)"><article class="listArticle" id="kapittel-1-paragraf-6-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1">når eierandelen i et fartøy er mindre enn 20%, tilordnes eieren ikke noe av fartøyets kvote.</article></article></li></ul></article><article class="legalP" id="kapittel-1-paragraf-6-ledd-2">Bestemmelsen får anvendelse ved tilordning av kvote fra fartøy eieren har eierandel i etter § 2-4, § 2-5, § 2-9, § 2-16 eller § 4-5.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-10-13-1157/KAPITTEL_2"><h2>2. Særskilt om tildeling av tillatelse til å drive fiske med trål</h2><article class="legalArticle" data-lovdata-URL="LTI/forskrift/2006-10-13-1157/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(torsketråltillatelse)</span></h3><article class="legalP" id="kapittel-2-paragraf-1-ledd-1">Fiskeridirektoratet tildeler torsketråltillatelse.</article><article class="legalP" id="kapittel-2-paragraf-1-ledd-2">Torsketråltillatelse gir adgang til å drive fiske med trål etter alle fiskeslag i de områder og til de tider departementet bestemmer.</article><article class="legalP" id="kapittel-2-paragraf-1-ledd-3">Tillatelsen gjelder ikke fiske med trål etter makrell, lodde, kolmule, vassild, sild eller fisk som skal anvendes til industrielt formål i området øst av 0-meridianen og sør for 64° N.</article></article><article class="legalArticle" data-lovdata-URL="LTI/forskrift/2006-10-13-1157/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(størrelsesbegrensning)</span></h3><article class="legalP" id="kapittel-2-paragraf-2-ledd-1">Det kan ikke tildeles torsketråltillatelse for fartøy som har større lasteromsvolum enn 1500 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">(ombordproduksjon)</span></h3><article class="legalP" id="kapittel-2-paragraf-3-ledd-1">Det er forbudt å drive ombordproduksjon på fartøy uten særskilt tillatelse.</article><article class="legalP" id="kapittel-2-paragraf-3-ledd-2">Det er forbudt å installere utstyr for ombordproduksjon uten særskilt tillatelse.</article><article class="legalP" id="kapittel-2-paragraf-3-ledd-3">Det kan ikke tildeles tillatelse til å skifte ut fartøy som ikke har installert utstyr for ombordproduksjon med fartøy som har installert utstyr for ombordproduksjon (fabrikkskip).</article><article class="legalP" id="kapittel-2-paragraf-3-ledd-4">Med ombordproduksjon menes all videre bearbeiding av fiskekjøtt som blir gjort om bord i fartøyet, med unntak av frysing og pakking, etter at fisken er bløgget, sløyd og hodekappet.</article></article><article class="legalArticle" data-lovdata-URL="LTI/forskrift/2006-10-13-1157/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">(eierkonsentrasjon)</span></h3><article class="legalP" id="kapittel-2-paragraf-4-ledd-1">En eier kan ikke inneha torsketråltillatelse for flere fartøy enn det antall fartøy som til sammen vil bli tildelt inntil ni kvotefaktorer.</article><article class="legalP" id="kapittel-2-paragraf-4-ledd-2">Tilsvarende konsentrasjonsgrenser skal legges til grunn for tillatelse til endring i eiersammensetningen i medhold av deltakerloven § 9.</article></article><article class="legalArticle" data-lovdata-URL="LTI/forskrift/2006-10-13-1157/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">(særlige regler om eierkonsentrasjon når fartøy og fiskeindustribedrift eies av samme eier)</span></h3><article class="legalP" id="kapittel-2-paragraf-5-ledd-1">Når fartøy og fiskeindustribedrift er eid av samme eier gjelder følgende konsentrasjonsgrenser:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">eieren kan ikke inneha torsketråltillatelse for flere fartøy enn det antall fartøy som til sammen vil bli tildelt inntil ni kvotefaktorer uavhengig av hvilke fiskeindustribedrifter fangsten leveres til, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">når mer enn en fiskeindustribedrift er eid av samme eier, kan eieren inneha torsketråltillatelse for fartøy som til sammen vil bli tildelt inntil sju kvotefaktorer for hver fiskeindustribedrift han eier når han har plikt til å levere fangsten fra fartøyet etter forskrift 12. september 2003 nr. 1131 om leveringsplikt for fartøy med torsketråltillatelse til fiskeindustribedriften.</article></article></li></ul></article><article class="legalP" id="kapittel-2-paragraf-5-ledd-2">Tilsvarende konsentrasjonsgrenser skal legges til grunn for tillatelse til endring i eiersammensetningen i medhold av deltakerloven § 9.</article></article><article class="legalArticle" data-lovdata-URL="LTI/forskrift/2006-10-13-1157/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">(pelagisk tråltillatelse)</span></h3><article class="legalP" id="kapittel-2-paragraf-6-ledd-1">Fiskeridirektoratet tildeler pelagisk tråltillatelse.</article><article class="legalP" id="kapittel-2-paragraf-6-ledd-2">Pelagisk tråltillatelse gir adgang til å drive fiske med trål etter nordsjøsild, øyepål, tobis mv. sør for 64° N og etter torsk, hyse, hvitting og sei mv. sør for 62° N og øst for 4° V. Tillatelsen gjelder også tråling etter kolmule i de områder og til de tider departementet bestemmer.</article><article class="legalP" id="kapittel-2-paragraf-6-ledd-3">Tillatelsen kan utvides til å omfatte fiske med trål etter sjøkreps sør for 62° N, dersom det blir dokumentert at innehaveren av tillatelsen har drevet direktefiske etter sjøkreps før 20. april 1999.</article></article><article class="legalArticle" data-lovdata-URL="LTI/forskrift/2006-10-13-1157/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">(størrelsesbegrensning)</span></h3><article class="legalP" id="kapittel-2-paragraf-7-ledd-1">Det kan ikke tildeles pelagisk tråltillatelse for fartøy som har større lasteromsvolum enn 1000 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">(konsesjonskapasitet)</span></h3><article class="legalP" id="kapittel-2-paragraf-8-ledd-1">Et fartøy med pelagisk tråltillatelse kan ikke ta om bord og levere større fangst pr. tur enn den fastsatte konsesjonskapasiteten i de fiskeriene som ikke er regulert med kvoter på fartøynivå, med mindre det er gjort unntak i reguleringene av det enkelte fiskeri.</article><article class="legalP" id="kapittel-2-paragraf-8-ledd-2">Fiskeridirektoratet fastsetter konsesjonskapasitet for det enkelte fartøy.</article><article class="legalP" id="kapittel-2-paragraf-8-ledd-3">Konsesjonskapasiteten kan økes gjennom sammenslåing dersom et annet fartøy tas ut av fiske gjennom strukturkvoteordningen for industritrålgruppen etter forskrift 4. mars 2005 nr. 193 om strukturkvoteordning mv. for havfiskeflåten § 13, med inntil konsesjonskapasiteten til det fartøyet som tas ut av fiske.</article><article class="legalP" id="kapittel-2-paragraf-8-ledd-4">Det kan ikke fastsettes større konsesjonskapasitet for et fartøy enn 600 m<sup>3</sup>, eller inntil 1000 m<sup>3</sup> ved sammenslåing.</article></article><article class="legalArticle" data-lovdata-URL="LTI/forskrift/2006-10-13-1157/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">(eierkonsentrasjon)</span></h3><article class="legalP" id="kapittel-2-paragraf-9-ledd-1">En eier kan ikke inneha pelagisk tråltillatelse for flere fartøy enn det antall fartøy som til sammen vil bli tildelt inntil 10% av summen av basiskvotene for fartøyene i gruppen i det enkelte fiskeri, eller 10% av gruppekvoten for fiskeslag som ikke er regulert med basiskvotemodellen.</article><article class="legalP" id="kapittel-2-paragraf-9-ledd-2">Tilsvarende konsentrasjonsgrenser skal legges til grunn for tillatelse til endring i eiersammensetningen i medhold av deltakerloven § 9.</article></article><article class="legalArticle" data-lovdata-URL="LTI/forskrift/2006-10-13-1157/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">(nordsjøtråltillatelse)</span></h3><article class="legalP" id="kapittel-2-paragraf-10-ledd-1">Fiskeridirektoratet tildeler nordsjøtråltillatelse.</article><article class="legalP" id="kapittel-2-paragraf-10-ledd-2">Nordsjøtråltillatelse gir adgang til å drive fiske med trål etter nordsjøsild, øyepål, tobis mv. sør for 64° N, og etter torsk, hyse, hvitting, sei mv. og sjøkreps sør for 62° N og øst for 4° V. Tillatelsen gjelder også tråling etter kolmule i de områder og til de tider departementet bestemmer.</article></article><article class="legalArticle" data-lovdata-URL="LTI/forskrift/2006-10-13-1157/§2-11" data-name="§2-11" id="kapittel-2-paragraf-11"><h3 class="legalArticleHeader"><span class="legalArticleValue">§ 2-11</span>. <span class="legalArticleTitle">(størrelsesbegrensning)</span></h3><article class="legalP" id="kapittel-2-paragraf-11-ledd-1">Det kan ikke tildeles nordsjøtråltillatelse for fartøy som er 28 meter største lengde eller lengre eller med større lasteromsvolum enn 250 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§2-12" data-name="§2-12" id="kapittel-2-paragraf-12"><h3 class="legalArticleHeader"><span class="legalArticleValue">§ 2-12</span>. <span class="legalArticleTitle">(konsesjonskapasitet)</span></h3><article class="legalP" id="kapittel-2-paragraf-12-ledd-1">Et fartøy med nordsjøtråltillatelse kan ikke ta om bord og levere større fangst pr. tur enn den fastsatte konsesjonskapasiteten i de fiskeriene som ikke er regulert med kvoter på fartøynivå, med mindre det er gjort unntak i reguleringene av det enkelte fiskeri.</article><article class="legalP" id="kapittel-2-paragraf-12-ledd-2">Fiskeridirektoratet fastsetter konsesjonskapasitet for det enkelte fartøy.</article><article class="legalP" id="kapittel-2-paragraf-12-ledd-3">Det kan ikke fastsettes større konsesjonskapasitet for et fartøy enn 250 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§2-13" data-name="§2-13" id="kapittel-2-paragraf-13"><h3 class="legalArticleHeader"><span class="legalArticleValue">§ 2-13</span>. <span class="legalArticleTitle">(flatfisktråltillatelse)</span></h3><article class="legalP" id="kapittel-2-paragraf-13-ledd-1">Fiskeridirektoratet tildeler flatfisktråltillatelse.</article><article class="legalP" id="kapittel-2-paragraf-13-ledd-2">Flatfisktråltillatelse gir adgang til å drive fiske med trål etter flatfisk. Dersom det fiskes med bomtrål gjelder tillatelsen bare i området sør for 62° N.</article></article><article class="legalArticle" data-lovdata-URL="LTI/forskrift/2006-10-13-1157/§2-14" data-name="§2-14" id="kapittel-2-paragraf-14"><h3 class="legalArticleHeader"><span class="legalArticleValue">§ 2-14</span>. <span class="legalArticleTitle">(seitråltillatelse)</span></h3><article class="legalP" id="kapittel-2-paragraf-14-ledd-1">Fiskeridirektoratet tildeler seitråltillatelse.</article><article class="legalP" id="kapittel-2-paragraf-14-ledd-2">Seitråltillatelse gir adgang til å drive fiske med trål etter sei, torsk, hyse og uer i området sør for 65° N.</article><article class="legalP" id="kapittel-2-paragraf-14-ledd-3">Tillatelsen kan utvides til å omfatte fiske med trål etter sjøkreps sør for 62° N, dersom det blir dokumentert at innehaveren av tillatelsen har drevet direktefiske etter sjøkreps før 20. april 1999.</article></article><article class="legalArticle" data-lovdata-URL="LTI/forskrift/2006-10-13-1157/§2-15" data-name="§2-15" id="kapittel-2-paragraf-15"><h3 class="legalArticleHeader"><span class="legalArticleValue">§ 2-15</span>. <span class="legalArticleTitle">(størrelsesbegrensning)</span></h3><article class="legalP" id="kapittel-2-paragraf-15-ledd-1">Det kan ikke tildeles seitråltillatelse for fartøy som har større lasteromsvolum enn 1500 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§2-16" data-name="§2-16" id="kapittel-2-paragraf-16"><h3 class="legalArticleHeader"><span class="legalArticleValue">§ 2-16</span>. <span class="legalArticleTitle">(eierkonsentrasjon)</span></h3><article class="legalP" id="kapittel-2-paragraf-16-ledd-1">En eier kan ikke inneha seitråltillatelse for flere fartøy enn det antall fartøy som til sammen vil bli tildelt inntil 20% av gruppekvoten for seitrålere for det enkelte fiskeslag.</article><article class="legalP" id="kapittel-2-paragraf-16-ledd-2">Tilsvarende konsentrasjonsgrenser skal legges til grunn for tillatelse til endring i eiersammensetningen i medhold av deltakerloven § 9.</article></article><article class="legalArticle" data-lovdata-URL="LTI/forskrift/2006-10-13-1157/§2-17" data-name="§2-17" id="kapittel-2-paragraf-17"><h3 class="legalArticleHeader"><span class="legalArticleValue">§ 2-17</span>. <span class="legalArticleTitle">(avgrenset nordsjøtråltillatelse)</span></h3><article class="legalP" id="kapittel-2-paragraf-17-ledd-1">Fiskeridirektoratet tildeler avgrenset nordsjøtråltillatelse.</article><article class="legalP" id="kapittel-2-paragraf-17-ledd-2">Avgrenset nordsjøtråltillatelse gir adgang til å drive fiske med trål etter torsk, hyse, hvitting, sei mv. og sjøkreps sør for 62° N og øst for 4° V.</article><article class="legalP" id="kapittel-2-paragraf-17-ledd-3">Avgrenset nordsjøtråltillatelse kan bare tildeles for fartøy som også har adgang til å delta i rekefisket sør for 62° N.</article><article class="legalP" id="kapittel-2-paragraf-17-ledd-4">Avgrenset nordsjøtråltillatelse kan ikke tildeles for fartøy som er tildelt pelagisk tråltillatelse etter § 2-6 eller nordsjøtråltillatelse etter § 2-10.</article></article><article class="legalArticle" data-lovdata-URL="LTI/forskrift/2006-10-13-1157/§2-18" data-name="§2-18" id="kapittel-2-paragraf-18"><h3 class="legalArticleHeader"><span class="legalArticleValue">§ 2-18</span>. <span class="legalArticleTitle">(størrelsesbegrensning)</span></h3><article class="legalP" id="kapittel-2-paragraf-18-ledd-1">Det kan ikke tildeles avgrenset nordsjøtråltillatelse for fartøy som er 28 meter største lengde eller lengre, med mindre det er gitt dispensasjon fra denne lengdegrensen.</article></article><article class="legalArticle" data-lovdata-URL="LTI/forskrift/2006-10-13-1157/§2-19" data-name="§2-19" id="kapittel-2-paragraf-19"><h3 class="legalArticleHeader"><span class="legalArticleValue">§ 2-19</span>. <span class="legalArticleTitle">(unntak fra kravet om spesiell tillatelse for å drive krepsetråling)</span></h3><article class="legalP" id="kapittel-2-paragraf-19-ledd-1">Kravet om spesiell tillatelse i § 2-10 og § 2-17 for å drive krepsetråling gjelder ikke for fartøy som er 11 meter største lengde eller kortere.</article></article><article class="legalArticle" data-lovdata-URL="LTI/forskrift/2006-10-13-1157/§2-20" data-name="§2-20" id="kapittel-2-paragraf-20"><h3 class="legalArticleHeader"><span class="legalArticleValue">§ 2-20</span>. <span class="legalArticleTitle">(tillatelse til å fiske norsk vårgytende sild med trål)</span></h3><article class="legalP" id="kapittel-2-paragraf-20-ledd-1">Fiskeridirektoratet tildeler tillatelse til å fiske norsk vårgytende sild med trål.</article><article class="legalP" id="kapittel-2-paragraf-20-ledd-2">Slik tillatelse gir adgang til å drive fiske med trål etter norsk vårgytende sild i de områder og til de tider departementet bestemmer.</article></article><article class="legalArticle" data-lovdata-URL="LTI/forskrift/2006-10-13-1157/§2-21" data-name="§2-21" id="kapittel-2-paragraf-21"><h3 class="legalArticleHeader"><span class="legalArticleValue">§ 2-21</span>. <span class="legalArticleTitle">(makrelltråltillatelse)</span></h3><article class="legalP" id="kapittel-2-paragraf-21-ledd-1">Fiskeridirektoratet tildeler makrelltråltillatelse.</article><article class="legalP" id="kapittel-2-paragraf-21-ledd-2">Makrelltråltillatelse gir adgang til å drive fiske med trål etter makrell i de områder og til de tider departementet bestemmer.</article><article class="legalP" id="kapittel-2-paragraf-21-ledd-3">Makrelltråltillatelse kan bare tildeles for fartøy som det også er tildelt pelagisk trål- eller nordsjøtråltillatelse for.</article></article><article class="legalArticle" data-lovdata-URL="LTI/forskrift/2006-10-13-1157/§2-22" data-name="§2-22" id="kapittel-2-paragraf-22"><h3 class="legalArticleHeader"><span class="legalArticleValue">§ 2-22</span>. <span class="legalArticleTitle">(loddetråltillatelse)</span></h3><article class="legalP" id="kapittel-2-paragraf-22-ledd-1">Fiskeridirektoratets regionkontor tildeler loddetråltillatelse.</article><article class="legalP" id="kapittel-2-paragraf-22-ledd-2">Loddetråltillatelse gir adgang til å drive fiske med trål etter lodde og polartorsk i de områder og til de tider departementet bestemmer.</article><article class="legalP" id="kapittel-2-paragraf-22-ledd-3">For fartøy under 28 meter største lengde kan tillatelse tildeles uten hensyn til tidligere deltakelse.</article></article><article class="legalArticle" data-lovdata-URL="LTI/forskrift/2006-10-13-1157/§2-23" data-name="§2-23" id="kapittel-2-paragraf-23"><h3 class="legalArticleHeader"><span class="legalArticleValue">§ 2-23</span>. <span class="legalArticleTitle">(kolmuletråltillatelse)</span></h3><article class="legalP" id="kapittel-2-paragraf-23-ledd-1">Fiskeridirektoratet tildeler kolmuletråltillatelse.</article><article class="legalP" id="kapittel-2-paragraf-23-ledd-2">Kolmuletråltillatelse gir adgang til å drive fiske med trål etter kolmule og polartorsk i områdene vest av 0-meridianen og øst av 0-meridianen nord for 62° N.</article></article><article class="legalArticle" data-lovdata-URL="LTI/forskrift/2006-10-13-1157/§2-24" data-name="§2-24" id="kapittel-2-paragraf-24"><h3 class="legalArticleHeader"><span class="legalArticleValue">§ 2-24</span>. <span class="legalArticleTitle">(vassildtråltillatelse)</span></h3><article class="legalP" id="kapittel-2-paragraf-24-ledd-1">Fiskeridirektoratet tildeler vassildtråltillatelse.</article><article class="legalP" id="kapittel-2-paragraf-24-ledd-2">Slik tillatelse gir adgang til å drive fiske med trål etter vassild (argentina silus) i området nord for 62° N og sør for en linje trukket mellom Myken Fyr og posisjon 67° 30′ N og 9° 10′ Ø.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-10-13-1157/KAPITTEL_3"><h2>3. Særskilt om tildeling av tillatelser til å drive fiske med reketrål</h2><article class="legalArticle" data-lovdata-URL="LTI/forskrift/2006-10-13-1157/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(reketråltillatelse)</span></h3><article class="legalP" id="kapittel-3-paragraf-1-ledd-1">Fiskeridirektoratet tildeler reketråltillatelse.</article><article class="legalP" id="kapittel-3-paragraf-1-ledd-2">Slik tillatelse gir adgang til å drive fiske med trål etter reker i området nord for 62° N.</article></article><article class="legalArticle" data-lovdata-URL="LTI/forskrift/2006-10-13-1157/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(unntak fra kravet om reketråltillatelse for å drive fiske med reketrål)</span></h3><article class="legalP" id="kapittel-3-paragraf-2-ledd-1">Kravet om spesiell tillatelse for å drive fiske med reketrål gjelder ikke i området sør for 62° N eller for fartøy som er kortere enn 65 fot.</article><article class="legalP" id="kapittel-3-paragraf-2-ledd-2">Vilkårene for å delta i trålfiske etter reker i området sør for 62° N, fastsettes i de årlige forskriftene som gis i medhold av deltakerloven § 21.</article></article><article class="legalArticle" data-lovdata-URL="LTI/forskrift/2006-10-13-1157/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(størrelsesbegrensning)</span></h3><article class="legalP" id="kapittel-3-paragraf-3-ledd-1">Det kan ikke tildeles reketråltillatelse for fartøy som har større lasteromsvolum enn 1500 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(konsesjonskapasitet)</span></h3><article class="legalP" id="kapittel-3-paragraf-4-ledd-1">Et fartøy med reketråltillatelse kan ikke ta om bord og levere større fangst pr. tur enn den fastsatte konsesjonskapasiteten i de fiskeriene som ikke er regulert med kvoter på fartøynivå, med mindre det er gjort unntak i reguleringene av det enkelte fiskeri.</article><article class="legalP" id="kapittel-3-paragraf-4-ledd-2">Det kan ikke fastsettes større konsesjonskapasitet for fartøy det er tildelt reketråltillatelse for enn 400 m<sup>3</sup>. Ved sammenslåing av tillatelser etter § 3-5 kan det likevel fastsettes konsesjonskapasitet inntil 600 m<sup>3</sup>.</article></article><article class="legalArticle" data-lovdata-URL="LTI/forskrift/2006-10-13-1157/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">(sammenslåing av tillatelser)</span></h3><article class="legalP" id="kapittel-3-paragraf-5-ledd-1">Eier av fartøy med reketråltillatelse kan gis tillatelse til å erverve annet fartøy med reketråltillatelse for å øke konsesjonskapasiteten på ett av fartøyene.</article><article class="legalP" id="kapittel-3-paragraf-5-ledd-2">Tillatelse til sammenslåing kan gis når:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">ett av fartøyene blir meldt ut av registeret over fiskefartøy og blir kondemnert og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">alle tillatelser og deltakeradganger knyttet til fartøyet som blir meldt ut av registeret blir oppgitt.</article></article></li></ul></article><article class="legalP" id="kapittel-3-paragraf-5-ledd-3">Ved sammenslåing av tillatelser kan konsesjonskapasiteten for det fartøyet som blir i rekefisket økes med inntil 70% av fastsatt konsesjonskapasitet til det fartøyet som trekkes ut av fiske.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-10-13-1157/KAPITTEL_4"><h2>4. Særskilt om tildeling av tillatelser til å drive fiske med ringnot</h2><article class="legalArticle" data-lovdata-URL="LTI/forskrift/2006-10-13-1157/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(ringnottillatelse)</span></h3><article class="legalP" id="kapittel-4-paragraf-1-ledd-1">Fiskeridirektoratet tildeler ringnottillatelse.</article><article class="legalP" id="kapittel-4-paragraf-1-ledd-2">Ringnottillatelse gir adgang til å drive fiske med ringnot etter sild, makrell, lodde, kolmule og brisling.</article></article><article class="legalArticle" data-lovdata-URL="LTI/forskrift/2006-10-13-1157/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(unntak fra kravet om tillatelse til å drive fiske med ringnot)</span></h3><article class="legalP" id="kapittel-4-paragraf-2-ledd-1">Kravet om spesiell tillatelse for å drive fiske med ringnot gjelder ikke fiske med fartøy kortere enn 28 meter største lengde.</article><article class="legalP" id="kapittel-4-paragraf-2-ledd-2">Vilkårene for å delta i ringnotfiske med fartøy kortere enn 28 meter største lengde fastsettes i de årlige forskriftene som gis med hjemmel i deltakerloven § 21.</article></article><article class="legalArticle" data-lovdata-URL="LTI/forskrift/2006-10-13-1157/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(størrelsesbegrensning)</span></h3><article class="legalP" id="kapittel-4-paragraf-3-ledd-1">Det kan ikke tildeles ringnottillatelse til et fartøy som har større lasteromsvolum enn 2000 m<sup>3</sup>.</article><article class="legalP" id="kapittel-4-paragraf-3-ledd-2">Det kan gis tillatelse til utskifting av fartøy som allerede er i bruk i ringnotfiske og som har større lasteromsvolum enn 2000 m<sup>3</sup> med erstatningsfartøy som har tilsvarende lasteromsvolum.</article></article><article class="legalArticle" data-lovdata-URL="LTI/forskrift/2006-10-13-1157/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(konsesjonskapasitet)</span></h3><article class="legalP" id="kapittel-4-paragraf-4-ledd-1">Et fartøy med ringnottillatelse kan ikke ta om bord og levere større fangst pr. tur enn den fastsatte konsesjonskapasiteten i de fiskeriene som ikke er regulert med kvoter på fartøynivå, med mindre det er gjort unntak i reguleringene av det enkelte fiskeri.</article><article class="legalP" id="kapittel-4-paragraf-4-ledd-2">Ved fastsettelse av et fartøys kvote etter lov 3. juni 1983 nr. 40 om saltvannsfiske m.v. § 5, skal konsesjonskapasiteten etter denne bestemmelsen legges til grunn.</article></article><article class="legalArticle" data-lovdata-URL="LTI/forskrift/2006-10-13-1157/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">(eierkonsentrasjon)</span></h3><article class="legalP" id="kapittel-4-paragraf-5-ledd-1">En eier kan ikke inneha ringnottillatelse for flere fartøy enn det antall som til sammen vil bli tildelt inntil 5% av summen av basiskvotene for fartøyene i det enkelte fiskeri.</article><article class="legalP" id="kapittel-4-paragraf-5-ledd-2">Tilsvarende konsentrasjonsgrenser skal legges til grunn for tillatelse til endring i eiersammensetningen i medhold av deltakerloven § 9.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-10-13-1157/KAPITTEL_5"><h2>5. Krav om spesiell tillatelse for å drive fiske etter sei med not</h2><article class="legalArticle" data-lovdata-URL="LTI/forskrift/2006-10-13-1157/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">(krav om tillatelse til å drive fiske etter sei med not)</span></h3><article class="legalP" id="kapittel-5-paragraf-1-ledd-1">Ingen må drive fiske etter sei med not med fartøy på eller over 28 meter største lengde uten å være tildelt spesiell tillatelse.</article><article class="legalP" id="kapittel-5-paragraf-1-ledd-2">Vilkårene for å delta i seinotfiske med fartøy kortere enn 28 meter største lengde fastsettes i de årlige forskriftene som gis med hjemmel i deltakerloven § 21.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2006-10-13-1157/KAPITTEL_6"><h2>6. Avsluttende bestemmelser</h2><article class="legalArticle" data-lovdata-URL="LTI/forskrift/2006-10-13-1157/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">(tilbakekall av spesiell tillatelse ved passivitet)</span></h3><article class="legalP" id="kapittel-6-paragraf-1-ledd-1">Fiskeridirektoratet kan tilbakekalle en spesiell tillatelse etter deltakerloven § 18 andre ledd jf. § 11 andre ledd bokstav a dersom det i løpet av kalenderåret samt de to foregående år ikke er registrert levering av fangst fra fartøyet fisket i henhold til tillatelsen.</article></article><article class="legalArticle" data-lovdata-URL="LTI/forskrift/2006-10-13-1157/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">(overtredelsesgebyr)</span></h3><article class="legalP" id="kapittel-6-paragraf-2-ledd-1">Dersom bestemmelsene om eierkonsentrasjon i § 2-4, § 2-5, § 2-9, § 2-16 og § 4-5 eller forbudet mot ombordproduksjon i § 2-3 første ledd blir overtrådt ilegger Fiskeridirektoratet et overtredelsesgebyr.</article></article><article class="legalArticle" data-lovdata-URL="LTI/forskrift/2006-10-13-1157/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">(tvangsmulkt)</span></h3><article class="legalP" id="kapittel-6-paragraf-3-ledd-1">For å sikre at bestemmelsene om eierkonsentrasjon i § 2-4, § 2-5, § 2-9, § 2-16 og § 4-5 eller forbudet mot ombordproduksjon i § 2-3 første ledd blir oppfylt, kan Fiskeridirektoratet fatte vedtak om tvangsmulkt.</article></article><article class="legalArticle" data-lovdata-URL="LTI/forskrift/2006-10-13-1157/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">(vedtaksmyndighet)</span></h3><article class="legalP" id="kapittel-6-paragraf-4-ledd-1">Fiskeridirektoratet har myndighet til å treffe vedtak etter denne forskriften. Myndigheten som er lagt til Fiskeridirektoratet etter denne forskriften kan delegeres til Fiskeridirektoratets regionkontor.</article></article><article class="legalArticle" data-lovdata-URL="LTI/forskrift/2006-10-13-1157/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">(ikraftsetting og oppheving av andre forskrifter)</span></h3><article class="legalP" id="kapittel-6-paragraf-5-ledd-1">Forskriften gjelder straks.</article><article class="legalP" id="kapittel-6-paragraf-5-ledd-2">Fra samme tid oppheves følgende forskrifter:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-5-ledd-2-punkt-1"><article class="legalP" id="kapittel-6-paragraf-5-ledd-2-punkt-1-ledd-1">forskrift 12. desember 1986 nr. 2185 om tildeling av tillatelse til å drive fiske med trål</article></article></li><li data-li-identifier="-" data-name="-"><article class="listArticle" id="kapittel-6-paragraf-5-ledd-2-punkt-2"><article class="legalP" id="kapittel-6-paragraf-5-ledd-2-punkt-2-ledd-1">forskrift 2. mars 1979 nr. 1 om adgang til å delta i fiske med ringnot</article></article></li><li data-li-identifier="-" data-name="-"><article class="listArticle" id="kapittel-6-paragraf-5-ledd-2-punkt-3"><article class="legalP" id="kapittel-6-paragraf-5-ledd-2-punkt-3-ledd-1">forskrift 29. juni 1984 nr. 1318 om adgangen til å drive trålfiske etter reker</article></article></li><li data-li-identifier="-" data-name="-"><article class="listArticle" id="kapittel-6-paragraf-5-ledd-2-punkt-4"><article class="legalP" id="kapittel-6-paragraf-5-ledd-2-punkt-4-ledd-1">forskrift 8. mars 1974 nr. 3 om adgangen til å delta i snurpenotfiske etter sei.</article></article></li></ul></article><article class="legalP" id="kapittel-6-paragraf-5-ledd-3">Fra samme tid oppheves følgende bestemmelser i forskrift 4. mars 2005 nr. 193 om strukturkvoteordning mv. for havfiskeflåten: § 8 tredje ledd, § 9 femte ledd, § 11 første ledd og § 13 andre ledd.</article></article></section></main></body></html>