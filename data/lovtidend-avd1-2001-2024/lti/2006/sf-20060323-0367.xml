<!DOCTYPE html><html lang="no"><head><title>Forskrift om merverdiavgiftsloven § 70 – statlige virksomheter – endring av drift og/eller finansiering.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-03-23-367</dd><dt class="dokid">DokumentID</dt><dd class="dokid">LTI/forskrift/2006-03-23-367</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 5 s 476</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-19-66/§70</li></ul></dd><dt class="dateOfPublication">Kunngjort</dt><dd class="dateOfPublication">2006-03-31</dd><dt class="journalNumber">Journalnummer</dt><dd class="journalNumber">2006-0267</dd><dt class="titleShort">Korttittel</dt><dd class="titleShort">Forskrift om merverdiavgift i statlig virksomhet</dd><dt class="title">Tittel</dt><dd class="title">Forskrift om merverdiavgiftsloven § 70 – statlige virksomheter – endring av drift og/eller finansiering.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 23. mars 2006 med hjemmel i lov 19. juni 1969 nr. 66 om merverdiavgift § 70.</dd><dt class="refid">RefID</dt><dd class="refid">forskrift/2006-03-23-367</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om merverdiavgiftsloven § 70 – statlige virksomheter – endring av drift og/eller finansiering.</li></ul></dd></dl></header><main class="documentBody" data-lovdata-URL="LTI/forskrift/2006-03-23-367" id="dokument"><h1>Forskrift om merverdiavgiftsloven § 70 – statlige virksomheter – endring av drift og/eller finansiering.</h1><article class="legalP" id="ledd-1">Det følger av merverdiavgiftsloven § 11 første ledd at stat, kommune og institusjoner som eies eller drives av stat og kommune er avgiftspliktige på samme måte som næringsdrivende når de omsetter avgiftspliktige varer og tjenester. En rekke statlige virksomheter har gjennomgått eller gjennomgår endringer av drift og finansiering. Formålet er vanligvis forbedret ressursutnyttelse og økt kostnadseffektivitet. Disse endringene av drift og finansieringsmåte kan ha merverdiavgiftsrettslige konsekvenser. Endringene kan eksempelvis innebære at det må legges til grunn at den statlige virksomheten foretar transaksjoner til andre statlige organer. Dette kan skje i kombinasjon med en overgang fra bevilgningsfinansiering til brukerbetaling og da på en slik måte at virksomhetene blir merverdiavgiftspliktige. Tilsvarende kan statlige virksomheter ha fått endret sin avgiftsmessige status ved utvidelser av det avgiftspliktige området, eksempelvis i forbindelse med merverdiavgiftsreformen i 2001.</article><article class="legalP" id="ledd-2">I forbindelse med henvendelser om gjeldende rett har departementet tidligere gitt uttrykk for at det er behov for en gjennomgang av regelverket for statlig virksomhet fordi regelverket kan hindre en effektiv ressursutnyttelse i staten. En slik vurdering vil imidlertid være krevende, både rettslig og i forhold til konkurransevridningseffekter.</article><article class="legalP" id="ledd-3">Det er også usikkert hva et slikt arbeid kan lede frem til. I mellomtiden er det imidlertid viktig at gjeldende regelverk følges.</article><article class="legalP" id="ledd-4">Fordi det har hersket en viss usikkerhet knyttet til merverdiavgiftsregelverket antar departementet at en del statlige virksomheter har valgt å ikke la seg registrere. Med hjemmel i merverdiavgiftsloven § 70 aksepterer Finansdepartementet at aktuelle statlige virksomheter gis anledning til å utsette merverdiavgiftspliktene frem til 1. januar 2007. Dette innebærer at virksomheter som ikke er registrert kan vente med å la seg registrere i merverdiavgiftsmanntallet frem til denne datoen. Virksomhetene vil dermed ikke ha fradragsrett for inngående merverdiavgift frem til registrering skjer. De vil heller ikke måtte oppkreve utgående merverdiavgift.</article><article class="legalP" id="ledd-5">Skattedirektoratet gis med dette fullmakt til å foreta den praktiske gjennomføringen av denne ordningen. Dersom det anses hensiktsmessig, kan Skattedirektoratet delegere oppgaven videre.</article><article class="legalP" id="ledd-6">Statlige virksomheter som er merverdiavgiftspliktige skal i utgangspunktet kontakte sitt lokale fylkesskattekontor for veiledning og registrering i merverdiavgiftsmanntallet. På bakgrunn av den usikkerheten som har hersket på området antar departementet imidlertid at det er hensiktsmessig at Skattedirektoratet foretar en viss kartlegging av situasjonen, informerer om regelverket og om departementets vedtak om utsettelse av avgiftsplikten.</article></main></body></html>