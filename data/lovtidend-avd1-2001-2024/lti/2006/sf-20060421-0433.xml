<!DOCTYPE html><html lang="no"><head><title>Forskrift om transitt av fisk fanget av og brakt i land fra EU-fartøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-04-21-433</dd><dt class="dokid">DokumentID</dt><dd class="dokid">LTI/forskrift/2006-04-21-433</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 5 s 623</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1951-12-14-3/§2</li><li>lov/1951-12-14-3/§7</li><li>lov/1983-06-03-40/§9</li><li>lov/1983-06-03-40/§9a</li></ul></dd><dt class="dateOfPublication">Kunngjort</dt><dd class="dateOfPublication">2006-04-25</dd><dt class="journalNumber">Journalnummer</dt><dd class="journalNumber">2006-0322</dd><dt class="titleShort">Korttittel</dt><dd class="titleShort">Forskrift om transitt av fisk fra EU-fartøy</dd><dt class="title">Tittel</dt><dd class="title">Forskrift om transitt av fisk fanget av og brakt i land fra EU-fartøy.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. april 2006 med hjemmel i lov 14. desember 1951 nr. 3 om omsetning av råfisk § 2 og § 7 og lov 3. juni 1983 nr. 40 om saltvannsfiske m.v. § 9 og § 9a. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2006-04-21-433</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om transitt av fisk fanget av og brakt i land fra EU-fartøy.<ul class="tocSubUl"><li>§ 1. Virkeområde</li><li>§ 2. Vilkår for transitt</li><li>§ 3. Godkjenning av agent</li><li>§ 4. Bortfall av godkjenning</li><li>§ 5. Rapportering og plikter for godkjent agent</li><li>§ 6. Omgjøring fra transitt til omsetning</li><li>§ 7. Kontroll</li><li>§ 8. Anvendelse av annet regelverk</li><li>§ 9. Gebyr og betaling for ytelser</li><li>§ 10. Straff</li><li>§ 11. Dispensasjon</li><li>§ 12. Endringskompetanse</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-04-21-433" id="dokument"><h1>Forskrift om transitt av fisk fanget av og brakt i land fra EU-fartøy.</h1><article class="legalArticle" data-lovdata-URL="LTI/forskrift/2006-04-21-433/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder transitt gjennom Norge av fisk fanget av og brakt i land fra fartøy som fører flagg tilhørende en medlemsstat i Den europeiske union. Med transitt forstås i denne forskrift at:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">fisken utføres fra Norge uten at forbudet mot utførsel i forskrift 29. juni 1990 nr. 485 førstehåndsomsetning av råfisk (råfiskforskriften) får anvendelse, jf. forskriftens § 1 tredje ledd.</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">fisken ikke har vært fortollet i Norge, og utføres i samsvar med lov 10. juni 1966 nr. 5 om toll og bestemmelser gitt i medhold av loven.</article></article></li></ul></article></article><article class="legalArticle" data-lovdata-URL="LTI/forskrift/2006-04-21-433/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for transitt</span></h2><article class="legalP" id="paragraf-2-ledd-1">Det er et vilkår for transitt at forbudet mot omsetning og tilvirkning i råfiskforskriften § 1 overholdes. Fisken skal landes direkte fra fartøy til en virksomhet, heretter kalt agent, godkjent av Fiskeridirektoratet for dette formål. Fartøy som har til hensikt å transittere fisk skal sende forhåndsmelding til Fiskeridirektoratet. Fristen for å gi melding er 6 timer før ankomst havn når fangsten består av fersk fisk, og 12 timer før ankomst havn når fangsten består av fryst fisk. Meldingen skal inneholde opplysninger om kvantum i kg rund vekt spesifisert på fiskeart og produkttyper, fangstsone, fartøyets navn, registreringsnummer og radiokallesignal, samt agentens navn. Dersom bare en del av fangsten skal transitteres, skal meldingen også inneholde opplysninger om dette kvantumet. Fiskeridirektoratet kan gi utfyllende bestemmelser om vilkår for transitt.</article></article><article class="legalArticle" data-lovdata-URL="LTI/forskrift/2006-04-21-433/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av agent</span></h2><article class="legalP" id="paragraf-3-ledd-1">Virksomheter som er godkjente for tilvirkning av fisk i medhold av lov 19. desember 2003 nr. 124 om matproduksjon og mattrygghet mv., kan søke Fiskeridirektoratet om godkjenning som agent for mottak av fisk bestemt for transitt. Vilkåret er at virksomheten er beliggende innenfor en avstand på ca. en times reise fra sentrum av følgende steder: Egersund, Haugesund, Bergen, Florø, Måløy, Fosnavåg, Ålesund, Kristiansund, Trondheim, Sandnessjøen, Bodø, Leknes, Sortland, Harstad, Finnsnes, Tromsø, Skjervøy, Hammerfest, Honningsvåg, Mehamn, Båtsfjord, Vardø og Kirkenes. Fiskeridirektoratet kan stille krav om hvordan landingsjournal skal føres og om merking av fisken, jf. forskrift 22. januar 2003 nr. 57 om opplysningsplikt ved landing og omsetning av fisk § 8.</article><article class="legalP" id="paragraf-3-ledd-2">Virksomhet som søker om godkjenning må dokumentere at den har godkjenning som tollager.</article></article><article class="legalArticle" data-lovdata-URL="LTI/forskrift/2006-04-21-433/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bortfall av godkjenning</span></h2><article class="legalP" id="paragraf-4-ledd-1">Fiskeridirektoratet kan treffe vedtak om at godkjenning som agent bortfaller dersom vilkårene i § 3 ikke lenger oppfylles, herunder at Fiskeridepartementet gjør endringer i stedene nevnt i § 3 første ledd og dette innebærer at agentens geografiske tilknytning til et slikt sted ikke lenger er tilstede. Det samme gjelder dersom agenten misligholder plikter etter denne eller andre tilknyttede bestemmelser. Godkjenning kan også bortfalle dersom agenten gjentatte ganger avviser forespørsler om landing av fisk for transitt.</article></article><article class="legalArticle" data-lovdata-URL="LTI/forskrift/2006-04-21-433/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapportering og plikter for godkjent agent</span></h2><article class="legalP" id="paragraf-5-ledd-1">Agent godkjent i medhold av § 3 skal:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">påse at fisk som mottas med formål transitt leveres i henhold til de tidsfrister som er satt i § 2 for forhåndsmelding til Fiskeridirektoratet.</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">sikre at fisk som mottas med formål transitt oppbevares atskilt fra øvrig fisk.</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">overføre landingsseddel, som utstedes etter forskrift 22. januar 2003 nr. 57 om opplysningsplikt ved landing og omsetning av fisk, elektronisk, i samsvar med forskriftens bestemmelser. Kopi sendes til Fiskeridirektoratet.</article></article></li><li data-li-identifier="-" data-name="-"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">på den måten Fiskeridirektoratet bestemmer, gi melding når et parti fisk tas ut fra anlegget og transitteringen iverksettes.</article></article></li></ul></article></article><article class="legalArticle" data-lovdata-URL="LTI/forskrift/2006-04-21-433/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Omgjøring fra transitt til omsetning</span></h2><article class="legalP" id="paragraf-6-ledd-1">Fisk som er forhåndsmeldt til Fiskeridirektoratet med formål transitt gjennom Norge, kan også fortolles og omsettes i Norge. Denne muligheten foreligger frem til tidspunktet når tollekspedering ut fra tollager/agentens anlegg i samsvar med lov 10. juni 1966 nr. 5 om toll og bestemmelser gitt i medhold av loven, er gjennomført. Slik omsetning skal skje gjennom den relevante salgsorganisasjon i overensstemmelse med de ordinære bestemmelsene for førstehåndsomsetning. Det er også anledning til å splitte et parti med fisk slik at én del transitteres og én del fortolles og omsettes i Norge.</article></article><article class="legalArticle" data-lovdata-URL="LTI/forskrift/2006-04-21-433/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" id="paragraf-7-ledd-1">Fisk bestemt for transitt er underlagt Fiskeridirektoratets og Mattilsynets alminnelige kontrollvirksomhet.</article></article><article class="legalArticle" data-lovdata-URL="LTI/forskrift/2006-04-21-433/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Anvendelse av annet regelverk</span></h2><article class="legalP" id="paragraf-8-ledd-1">Øvrig regelverk gjeldende for fiskerivirksomhet som det ikke er gjort henvisninger til i denne forskrift, får anvendelse med mindre sammenhengen tilsier noe annet. Herunder vil lov 27. april 1990 nr. 9 om regulering av eksporten av fisk og fiskevarer og bestemmelser gitt medhold av loven, ikke få anvendelse for fisk som transitteres i samsvar med bestemmelsene i denne forskrift.</article></article><article class="legalArticle" data-lovdata-URL="LTI/forskrift/2006-04-21-433/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gebyr og betaling for ytelser</span></h2><article class="legalP" id="paragraf-9-ledd-1">For fisk som landes med formål transitt skal det betales landingsavgift, jf. forskrift 28. januar 2004 nr. 221 om avgifter og gebyr i matforvaltningen § 6. Betaling til agent som er godkjent etter denne forskrift for de tjenester virksomheten yter, fastsettes etter avtale mellom fartøy og agenten.</article></article><article class="legalArticle" data-lovdata-URL="LTI/forskrift/2006-04-21-433/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Overtredelse av bestemmelser i denne forskrift straffes i henhold til lov 14. desember 1951 nr. 3 om omsetning av råfisk § 9 og lov 3. juni 1983 nr. 40 om saltvannsfiske m.v. § 53.</article></article><article class="legalArticle" data-lovdata-URL="LTI/forskrift/2006-04-21-433/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Fiskeridirektoratet kan når særlige grunner foreligger dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2006-04-21-433/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endringskompetanse</span></h2><article class="legalP" id="paragraf-12-ledd-1">Fiskeri- og kystdepartementet kan gjøre endringer i denne forskrift.</article></article><article class="legalArticle" data-lovdata-URL="LTI/forskrift/2006-04-21-433/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskrift trer i kraft fra det tidspunkt Fiskeri- og kystdepartementet fastsetter.</article></article></main></body></html>