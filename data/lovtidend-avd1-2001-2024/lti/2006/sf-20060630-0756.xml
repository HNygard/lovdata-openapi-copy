<!DOCTYPE html><html lang="no"><head><title>Forskrift om erverv og tap av norsk statsborgerskap (statsborgerforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-30-756</dd><dt class="dokid">DokumentID</dt><dd class="dokid">LTI/forskrift/2006-06-30-756</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 9 s 1286</dd><dt class="dateInForce">I kraft fra</dt><dd class="dateInForce">2006-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-08-29-1153</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-10-51/§2</li><li>lov/2005-06-10-51/§7</li><li>lov/2005-06-10-51/§8</li><li>lov/2005-06-10-51/§9</li><li>lov/2005-06-10-51/§18</li><li>lov/2005-06-10-51/§24</li><li>lov/2005-06-10-51/§27</li><li>lov/2005-06-10-51/§32</li></ul></dd><dt class="dateOfPublication">Kunngjort</dt><dd class="dateOfPublication">2006-07-03</dd><dt class="journalNumber">Journalnummer</dt><dd class="journalNumber">2006-0618</dd><dt class="titleShort">Korttittel</dt><dd class="titleShort">Statsborgerforskriften</dd><dt class="title">Tittel</dt><dd class="title">Forskrift om erverv og tap av norsk statsborgerskap (statsborgerforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 30. juni 2006 med hjemmel i lov 10. juni 2005 nr. 51 om norsk statsborgerskap (statsborgerloven) § 2, § 7, § 8, § 9, § 18, § 24, § 27 og § 32. Fremmet av Arbeids- og inkluderingsdepartementet.</dd><dt class="refid">RefID</dt><dd class="refid">forskrift/2006-06-30-756</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om erverv og tap av norsk statsborgerskap (statsborgerforskriften).<ul class="tocSubUl"><li>Kapittel 1. Kravet til dokumentert identitet, jf. statsborgerloven § 7 første ledd bokstav a<ul class="tocSubUl"><li>§ 1-1. Hovedregel</li><li>§ 1-2. Unntak</li></ul></li><li>Kapittel 2. Kravet til å forbli bosatt i riket, jf. statsborgerloven § 7 første ledd bokstav c<ul class="tocSubUl"><li>§ 2-1. Midlertidig opphold i utlandet</li><li>§ 2-2. Medfølgende familiemedlemmer</li></ul></li><li>Kapittel 3. Beregning av oppholdstid, jf. statsborgerloven § 7 første ledd bokstav e og § 11 – § 18<ul class="tocSubUl"><li>§ 3-1. Tillatelse innvilget før innreise</li><li>§ 3-2. Tillatelse innvilget etter innreise</li><li>§ 3-3. Opphold mellom tillatelser</li><li>§ 3-4. Betydning av utenlandsopphold</li></ul></li><li>Kapittel 4. Omfang av og unntak fra lovens krav om gjennomført norskopplæring i statsborgerloven § 8, jf. § 7 første ledd bokstav f<ul class="tocSubUl"><li>§ 4-1. Kravet om gjennomført norskopplæring</li><li>§ 4-2. Unntak på grunn av tilstrekkelige kunnskaper i norsk eller samisk</li><li>§ 4-3. Andre unntak</li></ul></li><li>Kapittel 5. Karenstid, jf. statsborgerloven § 9<ul class="tocSubUl"><li>§ 5-1. Ubetinget fengsel</li><li>§ 5-2. Betinget fengsel</li><li>§ 5-3. Forelegg mv.</li><li>§ 5-4. Samfunnsstraff</li><li>§ 5-5. Forvaring</li><li>§ 5-6. Idømt tvungent psykisk helsevern og idømt tvungen omsorg</li><li>§ 5-7. Påtaleunnlatelse og overføring til behandling i konfliktråd</li><li>§ 5-8. Dom bestående av forskjellige reaksjonsformer (deldom)</li><li>§ 5-9. Gjentatte reaksjoner for straffbart forhold</li><li>§ 5-10. Reaksjoner for straffbart forhold ilagt i utlandet</li></ul></li><li>Kapittel 6. Unntak fra løsningskravet, jf. statsborgerloven § 10<ul class="tocSubUl"><li>§ 6-1. Unntak fra løsningskravet</li></ul></li><li>Kapittel 7. Særregel om beregning av oppholdstid for ektefelle, registrert partner og samboer til norsk borger, jf. statsborgerloven § 12<ul class="tocSubUl"><li>§ 7-1. Virkeområde</li><li>§ 7-2. Felles bopel</li></ul></li><li>Kapittel 8. Særlige grupper av søkere, jf. statsborgerloven § 18<ul class="tocSubUl"><li>§ 8-1. Idrettsutøvere</li><li>§ 8-2. Husstandsmedlemmer til utsendt personell ved norsk utenriksstasjon</li><li>§ 8-3. Kola-nordmenn</li></ul></li><li>Kapittel 9. Tap ved fravær fra riket, jf. statsborgerloven § 24<ul class="tocSubUl"><li>§ 9-1. Botidskrav</li><li>§ 9-2. Kravet om tilstrekkelig tilknytning</li><li>§ 9-3. Vesentlig å bebreide</li></ul></li><li>Kapittel 10. Ny tillatelse ved tilbakekall av norsk statsborgerskap<ul class="tocSubUl"><li>§ 10-1. Forholdet til utlendingsloven ved tilbakekall av statsborgerskap</li></ul></li><li>Kapittel 11. Saksbehandlingen i saker etter statsborgerloven § 27 fjerde ledd<ul class="tocSubUl"><li>§ 11-1. Forholdet til forvaltningsloven</li><li>§ 11-2. Saksbehandlingen i Utlendingsdirektoratet</li><li>§ 11-3. Varsling av den saken gjelder</li><li>§ 11-4. Oversendelse til Utlendingsnemnda</li></ul></li><li>Kapittel 12. Utlendingsnemndas behandling av saker etter statsborgerloven § 27 fjerde ledd<ul class="tocSubUl"><li>§ 12-1. Utlendingsnemndas avvisning av sak</li><li>§ 12-2. Utlendingsnemndas kompetanse</li><li>§ 12-3. Utlendingsnemndas utredningsplikt</li></ul></li><li>Kapittel 13. Saker som behandles i stornemnd<ul class="tocSubUl"><li>§ 13-1. Hvilke saker som skal behandles i stornemnd</li><li>§ 13-2. Hvem som kan kreve stornemndsbehandling. Begrunnelse og kontroll</li></ul></li><li>Kapittel 14. Opplysninger om straffbare forhold fra politiet<ul class="tocSubUl"><li>§ 14-1. Politiets plikt etter anmodning</li></ul></li><li>Kapittel 15. Gebyr<ul class="tocSubUl"><li>§ 15-1. Plikt til å betale gebyr</li><li>§ 15-2. Gebyrets størrelse</li></ul></li><li>Kapittel 16. Ikrafttredelse<ul class="tocSubUl"><li>§ 16-1. Ikrafttredelse</li></ul></li><li>Merknad til forskriften:</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-30-756" id="dokument"><h1>Forskrift om erverv og tap av norsk statsborgerskap (statsborgerforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2006-06-30-756/KAPITTEL_1"><h2>Kapittel 1. Kravet til dokumentert identitet, jf. statsborgerloven § 7 første ledd bokstav a</h2><article class="legalArticle" data-lovdata-URL="LTI/forskrift/2006-06-30-756/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Hovedregel</span></h3><article class="legalP" id="kapittel-1-paragraf-1-ledd-1">Kravet til dokumentert identitet anses som hovedregel oppfylt dersom søkeren legger frem originalt, gyldig pass.</article></article><article class="legalArticle" data-lovdata-URL="LTI/forskrift/2006-06-30-756/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Unntak</span></h3><article class="legalP" id="kapittel-1-paragraf-2-ledd-1">Dersom søkeren ikke kan dokumentere sin identitet, jf. § 1-1, kan det i følgende tilfeller gjøres unntak:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Søkerens tidligere hjemland mangler en fungerende sentraladministrasjon, eller det av andre grunner er umulig å fremskaffe originalt, gyldig pass.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Søkeren hadde berettiget grunn til å forlate hjemlandet uten originalt, gyldig pass, og hensynet til søkerens sikkerhet tilsier at vedkommende ikke kontakter tidligere hjemlands myndigheter.</article></article></li></ul></article><article class="legalP" id="kapittel-1-paragraf-2-ledd-2">I tilfeller som nevnt i første ledd kan identiteten etter en konkret vurdering anses klarlagt dersom opplysningene om søkeren ikke gir grunn til tvil. Dette gjelder selv om søkeren har fremstått med forskjellige identiteter.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-06-30-756/KAPITTEL_2"><h2>Kapittel 2. Kravet til å forbli bosatt i riket, jf. statsborgerloven § 7 første ledd bokstav c</h2><article class="legalArticle" data-lovdata-URL="LTI/forskrift/2006-06-30-756/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Midlertidig opphold i utlandet</span></h3><article class="legalP" id="kapittel-2-paragraf-1-ledd-1">Kravet til å forbli bosatt i riket anses oppfylt selv om søkeren skal ta midlertidig opphold i utlandet i forbindelse med studier, arbeidsforhold i inntil tre år eller medisinsk behandling.</article></article><article class="legalArticle" data-lovdata-URL="LTI/forskrift/2006-06-30-756/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Medfølgende familiemedlemmer</span></h3><article class="legalP" id="kapittel-2-paragraf-2-ledd-1">Søker som er ektefelle, registrert partner, samboer eller barn under 18 år som følger person som skal ta midlertidig opphold i utlandet, anses å fylle kravet om å forbli bosatt i riket.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-06-30-756/KAPITTEL_3"><h2>Kapittel 3. Beregning av oppholdstid, jf. statsborgerloven § 7 første ledd bokstav e og § 11 – § 18</h2><article class="legalArticle" data-lovdata-URL="LTI/forskrift/2006-06-30-756/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tillatelse innvilget før innreise</span></h3><article class="legalP" id="kapittel-3-paragraf-1-ledd-1">For søker som ble innvilget oppholds- eller arbeidstillatelse etter utlendingsloven før innreise i riket og for nordisk borger, regnes oppholdstiden fra ankomst til riket. Ankomst til riket sannsynliggjøres ved registrering hos politiet, registrering i folkeregisteret eller på annen måte.</article></article><article class="legalArticle" data-lovdata-URL="LTI/forskrift/2006-06-30-756/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tillatelse innvilget etter innreise</span></h3><article class="legalP" id="kapittel-3-paragraf-2-ledd-1">Dersom søknad om oppholds- eller arbeidstillatelse etter utlendingsloven ble fremmet fra riket, regnes oppholdstiden fra søknadstidspunktet, så fremt søknaden ble innvilget.</article><article class="legalP" id="kapittel-3-paragraf-2-ledd-2">Oppholdstid mellom avslag på søknad og senere innvilgelse medregnes likevel bare dersom avslaget ble gitt utsatt iverksettelse, eller utsatt iverksettelse fulgte av utlendingsloven.</article></article><article class="legalArticle" data-lovdata-URL="LTI/forskrift/2006-06-30-756/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Opphold mellom tillatelser</span></h3><article class="legalP" id="kapittel-3-paragraf-3-ledd-1">Tiden fra utløpet av oppholds- eller arbeidstillatelse til ny søknad fremmes, medregnes ikke i oppholdstiden.</article></article><article class="legalArticle" data-lovdata-URL="LTI/forskrift/2006-06-30-756/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Betydning av utenlandsopphold</span></h3><article class="legalP" id="kapittel-3-paragraf-4-ledd-1">Dersom søkerens samlede utenlandsopphold det enkelte kalenderår ikke overstiger to måneder, anses utenlandsoppholdet som opphold i riket. Dersom søkerens utenlandsopphold overstiger to måneder, kommer hele utenlandsoppholdet til fradrag ved beregning av oppholdstid.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-06-30-756/KAPITTEL_4"><h2>Kapittel 4. Omfang av og unntak fra lovens krav om gjennomført norskopplæring i statsborgerloven § 8, jf. § 7 første ledd bokstav f</h2><article class="legalArticle" data-lovdata-URL="LTI/forskrift/2006-06-30-756/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Kravet om gjennomført norskopplæring</span></h3><article class="legalP" id="kapittel-4-paragraf-1-ledd-1">Kravet i loven § 8 om gjennomført godkjent norskopplæring er oppfylt dersom søkeren har deltatt i norskopplæring på det læringssporet søkeren er plassert, jf. forskrift 16. september 2005 nr. 1055 om Læreplan i norsk og samfunnskunnskap for voksne innvandrere. Opplæringen må være gitt av kommunen, av en tilbyder kommunen har godkjent eller av en opplæringsinstitusjon som er godkjent med hjemmel i lov 28. mai 1976 nr. 35 om voksenopplæring. Gjennomført norskopplæring dokumenteres med deltakerbevis.</article></article><article class="legalArticle" data-lovdata-URL="LTI/forskrift/2006-06-30-756/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Unntak på grunn av tilstrekkelige kunnskaper i norsk eller samisk</span></h3><article class="legalP" id="kapittel-4-paragraf-2-ledd-1">Kravet om tilstrekkelige kunnskaper i norsk eller samisk i statsborgerloven § 8 annet punktum er oppfylt dersom søkeren dokumenterer at ett av følgende krav er oppfylt:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">bestått språkprøve, jf. forskrift 16. september 2005 nr. 1055 om Læreplan i norsk og samfunnskunnskap for voksne innvandrere</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">gjennomført opplæring i norsk eller samisk i henhold til læreplaner for faget i grunnskolen eller videregående opplæring, og det er satt karakter i faget</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">gjennomførte studier på norsk eller samisk på universitets- eller høgskolenivå i Norge eller i utlandet tilsvarende 30 studiepoeng, eller</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">oppfylt inntakskrav for studier på norsk eller samisk for universitet eller høgskole i Norge.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-756/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Andre unntak</span></h3><article class="legalP" id="kapittel-4-paragraf-3-ledd-1">Unntatt fra kravet om gjennomført norskopplæring i statsborgerloven § 8 er:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">søker som er fritatt fra plikt til opplæring i norsk og samfunnskunnskap etter introduksjonsloven § 17 fjerde ledd, og</article></article></li><li data-li-identifier="2." data-name="2."><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">søker som på grunn av særlige helsemessige eller andre tungtveiende årsaker er ute av stand til å delta i og gjennomføre 300 timer norskopplæring. Unntaket gjelder søker som overhodet ikke kan delta i norskopplæring, og som ikke vil kunne gjennomføre 300 timer norskopplæring i løpet av tre år.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-06-30-756/KAPITTEL_5"><h2>Kapittel 5. Karenstid, jf. statsborgerloven § 9</h2><article class="legalArticle" data-lovdata-URL="LTI/forskrift/2006-06-30-756/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ubetinget fengsel</span></h3><article class="legalP" id="kapittel-5-paragraf-1-ledd-1">Ved ubetinget fengsel beregnes karenstiden etter følgende tabell: <table><thead><tr><th data-text-align="left" data-vertical-align="top"><i>Ubetinget fengsel</i></th><th data-text-align="left" data-vertical-align="top"><i>Karenstid</i></th></tr></thead><tbody><tr><td data-text-align="left" data-vertical-align="top">Inntil 90 dager:</td><td data-text-align="left" data-vertical-align="top">2 år</td></tr><tr><td data-text-align="left" data-vertical-align="top">Inntil 6 md.:</td><td data-text-align="left" data-vertical-align="top">2 ½ år</td></tr><tr><td data-text-align="left" data-vertical-align="top">Inntil 1 år:</td><td data-text-align="left" data-vertical-align="top">3 år</td></tr><tr><td data-text-align="left" data-vertical-align="top">inntil 2 år:</td><td data-text-align="left" data-vertical-align="top">3 ½ år</td></tr><tr><td data-text-align="left" data-vertical-align="top">inntil 3 år:</td><td data-text-align="left" data-vertical-align="top">4 år</td></tr><tr><td data-text-align="left" data-vertical-align="top">inntil 4 år:</td><td data-text-align="left" data-vertical-align="top">4 ½ år</td></tr><tr><td data-text-align="left" data-vertical-align="top">inntil 5 år:</td><td data-text-align="left" data-vertical-align="top">5 år</td></tr><tr><td data-text-align="left" data-vertical-align="top">inntil 6 år:</td><td data-text-align="left" data-vertical-align="top">5 ½ år</td></tr><tr><td data-text-align="left" data-vertical-align="top">inntil 7 år:</td><td data-text-align="left" data-vertical-align="top">6 år</td></tr><tr><td data-text-align="left" data-vertical-align="top">inntil 8 år:</td><td data-text-align="left" data-vertical-align="top">6 ½ år</td></tr><tr><td data-text-align="left" data-vertical-align="top">inntil 9 år:</td><td data-text-align="left" data-vertical-align="top">7 år</td></tr><tr><td data-text-align="left" data-vertical-align="top">inntil 10 år:</td><td data-text-align="left" data-vertical-align="top">7 ½ år</td></tr><tr><td data-text-align="left" data-vertical-align="top">inntil 11 år:</td><td data-text-align="left" data-vertical-align="top">8 år</td></tr><tr><td data-text-align="left" data-vertical-align="top">osv.</td><td data-text-align="left" data-vertical-align="top">osv.</td></tr></tbody></table></article></article><article class="legalArticle" data-lovdata-URL="LTI/forskrift/2006-06-30-756/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Betinget fengsel</span></h3><article class="legalP" id="kapittel-5-paragraf-2-ledd-1">Ved betinget fengsel beregnes karenstiden etter følgende tabell: <table><thead><tr><th data-text-align="left" data-vertical-align="top"><i>Betinget fengsel</i></th><th data-text-align="left" data-vertical-align="top"><i>Karenstid</i></th></tr></thead><tbody><tr><td data-text-align="left" data-vertical-align="top">Inntil et år</td><td data-text-align="left" data-vertical-align="top">1 år</td></tr><tr><td data-text-align="left" data-vertical-align="top">Deretter</td><td data-text-align="left" data-vertical-align="top">2 år</td></tr></tbody></table></article></article><article class="legalArticle" data-lovdata-URL="LTI/forskrift/2006-06-30-756/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Forelegg mv.</span></h3><article class="legalP" id="kapittel-5-paragraf-3-ledd-1">Det beregnes ikke karenstid for forenklede forelegg, forelegg eller idømte bøter under kr 5.000. Ved forelegg eller idømte bøter fra kr 5.000 beregnes karenstid på 2 år.</article><article class="legalP" id="kapittel-5-paragraf-3-ledd-2">Ved gjentatte forelegg eller bøter løper karenstiden fra tidspunktet for den siste straffbare handlingen.</article></article><article class="legalArticle" data-lovdata-URL="LTI/forskrift/2006-06-30-756/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Samfunnsstraff</span></h3><article class="legalP" id="kapittel-5-paragraf-4-ledd-1">Ved samfunnsstraff beregnes karenstiden etter følgende tabell: <table><thead><tr><th data-text-align="left" data-vertical-align="top"><i>Samfunnsstraff</i></th><th data-text-align="left" data-vertical-align="top"><i>Karenstid</i></th></tr></thead><tbody><tr><td data-text-align="left" data-vertical-align="top">Inntil 100 timer:</td><td data-text-align="left" data-vertical-align="top">1 år</td></tr><tr><td data-text-align="left" data-vertical-align="top">Inntil 200 timer:</td><td data-text-align="left" data-vertical-align="top">2 år</td></tr><tr><td data-text-align="left" data-vertical-align="top">Deretter:</td><td data-text-align="left" data-vertical-align="top">3 år</td></tr></tbody></table></article></article><article class="legalArticle" data-lovdata-URL="LTI/forskrift/2006-06-30-756/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Forvaring</span></h3><article class="legalP" id="kapittel-5-paragraf-5-ledd-1">Ved forvaring beregnes karenstiden som ved ubetinget fengsel, jf. § 5-1.</article></article><article class="legalArticle" data-lovdata-URL="LTI/forskrift/2006-06-30-756/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Idømt tvungent psykisk helsevern og idømt tvungen omsorg</span></h3><article class="legalP" id="kapittel-5-paragraf-6-ledd-1">Ved idømt tvungent psykisk helsevern og idømt tvungen omsorg beregnes karenstiden ut fra samme tabell som for ubetinget fengselsstraff, ved at det tas utgangspunkt i særreaksjonens faktiske varighet. Karenstiden skal likevel maksimalt være 5 år.</article></article><article class="legalArticle" data-lovdata-URL="LTI/forskrift/2006-06-30-756/§5-7" data-name="§5-7" id="kapittel-5-paragraf-7"><h3 class="legalArticleHeader"><span class="legalArticleValue">§ 5-7</span>. <span class="legalArticleTitle">Påtaleunnlatelse og overføring til behandling i konfliktråd</span></h3><article class="legalP" id="kapittel-5-paragraf-7-ledd-1">Ved påtaleunnlatelse og overføring til behandling i konfliktråd beregnes ikke karenstid.</article></article><article class="legalArticle" data-lovdata-URL="LTI/forskrift/2006-06-30-756/§5-8" data-name="§5-8" id="kapittel-5-paragraf-8"><h3 class="legalArticleHeader"><span class="legalArticleValue">§ 5-8</span>. <span class="legalArticleTitle">Dom bestående av forskjellige reaksjonsformer (deldom)</span></h3><article class="legalP" id="kapittel-5-paragraf-8-ledd-1">Ved deldom skal karenstiden for den reaksjonen som gir lengst karenstid gi utgangspunktet for beregning av karenstidens lengde. Karenstiden for de øvrige reaksjonene legges til med en halvpart av den karenstid reaksjonen isolert sett ville gitt.</article><article class="legalP" id="kapittel-5-paragraf-8-ledd-2">Karenstiden regnes fra soningens opphør dersom en del av dommen er ubetinget fengsel. Ved andre deldommer løper karenstiden fra opphør av den reaksjonen som utløper sist.</article></article><article class="legalArticle" data-lovdata-URL="LTI/forskrift/2006-06-30-756/§5-9" data-name="§5-9" id="kapittel-5-paragraf-9"><h3 class="legalArticleHeader"><span class="legalArticleValue">§ 5-9</span>. <span class="legalArticleTitle">Gjentatte reaksjoner for straffbart forhold</span></h3><article class="legalP" id="kapittel-5-paragraf-9-ledd-1">Ved gjentatte reaksjoner for straffbart forhold gis det for hver reaksjon et tillegg på ett år til den karenstiden som isolert sett utløper sist.</article></article><article class="legalArticle" data-lovdata-URL="LTI/forskrift/2006-06-30-756/§5-10" data-name="§5-10" id="kapittel-5-paragraf-10"><h3 class="legalArticleHeader"><span class="legalArticleValue">§ 5-10</span>. <span class="legalArticleTitle">Reaksjoner for straffbart forhold ilagt i utlandet</span></h3><article class="legalP" id="kapittel-5-paragraf-10-ledd-1">Ved reaksjon for straffbart forhold ilagt i utlandet skal det beregnes karenstid, forutsatt at forholdet det er ilagt straff eller annen reaksjon for, er straffbart etter norsk lov. Karenstidens lengde begrenses av strafferammen for tilsvarende forhold etter norsk lov.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2006-06-30-756/KAPITTEL_6"><h2>Kapittel 6. Unntak fra løsningskravet, jf. statsborgerloven § 10</h2><article class="legalArticle" data-lovdata-URL="LTI/forskrift/2006-06-30-756/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Unntak fra løsningskravet</span></h3><article class="legalP" id="kapittel-6-paragraf-1-ledd-1">I følgende tilfeller anses løsning fra annet statsborgerskap som rettslig eller praktisk umulig, eller fremstår av andre grunner som urimelig, jf. statsborgerloven § 10 første ledd:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-ledd-1-punkt-1"><article class="legalP" id="kapittel-6-paragraf-1-ledd-1-punkt-1-ledd-1">Lovgivningen i søkerens tidligere hjemland tillater ikke at statsborgere løses fra statsborgerskapet, eller løsning anses praktisk umulig.</article></article></li><li data-li-identifier="2." data-name="2."><article class="listArticle" id="kapittel-6-paragraf-1-ledd-1-punkt-2"><article class="legalP" id="kapittel-6-paragraf-1-ledd-1-punkt-2-ledd-1">Myndighetene i tidligere hjemland har avslått søknad om løsning.</article></article></li><li data-li-identifier="3." data-name="3."><article class="listArticle" id="kapittel-6-paragraf-1-ledd-1-punkt-3"><article class="legalP" id="kapittel-6-paragraf-1-ledd-1-punkt-3-ledd-1">Hensynet til søkerens sikkerhet tilsier at det ikke kreves at søkeren tar kontakt med myndighetene i tidligere hjemland for å søke om løsning.</article></article></li><li data-li-identifier="4." data-name="4."><article class="listArticle" id="kapittel-6-paragraf-1-ledd-1-punkt-4"><article class="legalP" id="kapittel-6-paragraf-1-ledd-1-punkt-4-ledd-1">Det er gått mer enn ett år fra norsk statsborgerskap ble innvilget eller fra alder hvor løsning etter tidligere hjemlands lovgiving er mulig uten at løsning er dokumentert oppnådd, og hjemlandet har ikke gitt opplysninger om forventet saksbehandlingstid. Dersom man har kunnskap om at søkerens tidligere hjemland ikke svarer på søknader om løsning fra statsborgerskap, kan det gjøres unntak fra løsningskravet ved innvilgelsen av norsk statsborgerskap.</article></article></li><li data-li-identifier="5." data-name="5."><article class="listArticle" id="kapittel-6-paragraf-1-ledd-1-punkt-5"><article class="legalP" id="kapittel-6-paragraf-1-ledd-1-punkt-5-ledd-1">Myndighetene i søkerens tidligere hjemland setter urimelig tyngende vilkår for å bli løst. Hvorvidt løsningsgebyret som kreves er urimelig tyngende skal vurderes ut fra alminnelig inntekt. Dersom gebyret overstiger fire prosent av søkerens inntekt, anses løsningsgebyret urimelig tyngende. Det samme gjelder dersom søkeren har omsorg for barn under 18 år, og løsningsgebyret, derunder eventuelt løsningsgebyr for barn, overstiger to prosent av søkerens inntekt. Løsningsgebyr til og med kr 2.500 anses likevel ikke urimelig tyngende. For foreldreløse barn anses et hvert løsningsgebyr som urimelig tyngende.</article></article></li></ul></article></article></section><section class="section" data-name="kap7" id="kapittel-7" data-lovdata-URL="LTI/forskrift/2006-06-30-756/KAPITTEL_7"><h2>Kapittel 7. Særregel om beregning av oppholdstid for ektefelle, registrert partner og samboer til norsk borger, jf. statsborgerloven § 12</h2><article class="legalArticle" data-lovdata-URL="LTI/forskrift/2006-06-30-756/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Virkeområde</span></h3><article class="legalP" id="kapittel-7-paragraf-1-ledd-1">Reglene om beregning av oppholdstid etter loven § 12 gjelder kun tidsrommet søkerens ektefelle, registrerte partner eller samboer har vært norsk borger.</article></article><article class="legalArticle" data-lovdata-URL="LTI/forskrift/2006-06-30-756/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Felles bopel</span></h3><article class="legalP" id="kapittel-7-paragraf-2-ledd-1">Beregning av oppholdstid etter loven § 12 gjøres for den tiden ektefeller, registrerte partnere eller samboere har hatt felles bopel, det vil si felles adresse og husholdning. Ved midlertidige atskillelser regnes partene likevel for å ha hatt felles bopel, så fremt årsaken til atskillelsen var utdannelse, arbeid eller andre særlige grunner.</article><article class="legalP" id="kapittel-7-paragraf-2-ledd-2">Ved atskillelser som skyldes den ene partens opphold i fengsel eller i annen anstalt som følge av idømt reaksjon for straffbart forhold, anses ikke partene for å ha hatt felles bopel.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2006-06-30-756/KAPITTEL_8"><h2>Kapittel 8. Særlige grupper av søkere, jf. statsborgerloven § 18</h2><article class="legalArticle" data-lovdata-URL="LTI/forskrift/2006-06-30-756/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Idrettsutøvere</span></h3><article class="legalP" id="kapittel-8-paragraf-1-ledd-1">For søker som er idrettsutøver og skal delta i stort internasjonalt mesterskap, gjelder ikke vilkåret i loven § 7 første ledd bokstav e, dersom norsk statsborgerskap er et vilkår for søkerens deltakelse i mesterskapet og søkeren skal representere Norge. Hvorvidt mesterskapet er stort vurderes i forhold til hvor mange deltakere internasjonale mesterskap innen vedkommende idrettsgren vanligvis har. Søkeren må likevel ha til sammen minst seks års opphold i riket i løpet av de siste ti årene, med oppholds- eller arbeidstillatelser av minst ett års varighet. Opphold i en eller flere søknadsperioder medregnes i seksårsperioden.</article></article><article class="legalArticle" data-lovdata-URL="LTI/forskrift/2006-06-30-756/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Husstandsmedlemmer til utsendt personell ved norsk utenriksstasjon</span></h3><article class="legalP" id="kapittel-8-paragraf-2-ledd-1">For søker som er husstandsmedlem til utsendt personell ved norsk utenriksstasjon, som ikke er statsborger av oppholdslandet, og som er registrert i norsk folkeregister, anses oppholdstiden knyttet til utenriksstasjonen som oppholdstid i riket. Det gjøres unntak fra statsborgerloven § 7 første ledd bokstav c, d og f. Det gjøres også unntak fra statsborgerlovens krav om oppholds- eller arbeidstillatelse.</article></article><article class="legalArticle" data-lovdata-URL="LTI/forskrift/2006-06-30-756/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Kola-nordmenn</span></h3><article class="legalP" id="kapittel-8-paragraf-3-ledd-1">For søker som er etterkommer av norske borgere som utvandret til Murmansk eller Arkhangelsk fylke i Russland fra annen halvdel av 1800-tallet og frem til den russiske grensen ble stengt på slutten av 1920-tallet, og som er innvilget oppholds- eller arbeidstillatelse fordi vedkommende har nærmere bestemt tilknytning til Norge, gjelder ikke vilkårene i statsborgerloven § 7 første ledd bokstav d og e. Søkeren må likevel ha oppholdt seg i riket de siste to årene med oppholds- eller arbeidstillatelser av minst ett års varighet. Opphold i en eller flere søknadsperioder medregnes i toårsperioden.</article><article class="legalP" id="kapittel-8-paragraf-3-ledd-2">For søker som har inngått ekteskap før innreise til Norge med person som innvilges eller er innvilget tillatelse i henhold til bestemmelsene i første ledd, skal det ved anvendelse av reglene i statsborgerloven § 12 første ledd femte punktum legges til grunn at søkeren er norskgift ved ekteskapets inngåelse. Treårskravet i statsborgerloven § 12 første ledd gjelder ikke.</article><article class="legalP" id="kapittel-8-paragraf-3-ledd-3">Annet ledd gjelder tilsvarende for registrerte partnere og for samboere.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2006-06-30-756/KAPITTEL_9"><h2>Kapittel 9. Tap ved fravær fra riket, jf. statsborgerloven § 24</h2><article class="legalArticle" data-lovdata-URL="LTI/forskrift/2006-06-30-756/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Botidskrav</span></h3><article class="legalP" id="kapittel-9-paragraf-1-ledd-1">Den som ervervet norsk statsborgerskap ved fødselen og som hevder å ha norsk statsborgerskap i behold etter fylte 22 år, jf. statsborgerloven § 24 første ledd, skal som hovedregel dokumentere botiden ved utskrift fra folkeregister eller annen offentlig myndighet. Dersom det er vanskelig å oppfylle dokumentasjonskravet, kan kravet om botid før fylte 22 år sannsynliggjøres på annen måte. Som botid regnes sammenhengende opphold av minimum 6 måneders varighet.</article></article><article class="legalArticle" data-lovdata-URL="LTI/forskrift/2006-06-30-756/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Kravet om tilstrekkelig tilknytning</span></h3><article class="legalP" id="kapittel-9-paragraf-2-ledd-1">Hvorvidt søkeren har tilstrekkelig tilknytning til Norge etter statsborgerloven § 24 annet ledd avgjøres etter en konkret helhetsvurdering. Søkere som før fylte 22 år har opphold i Norge på til sammen 6 måneder, skal anses for å ha tilstrekkelig tilknytning. Det samme gjelder dersom søkeren er bosatt i Norge på vedtakstidspunktet. Har søkeren i god tro fått utstedt norsk pass med varighet utover fylte 22 år, skal det tillegges vekt i den skjønnsmessige vurderingen.</article></article><article class="legalArticle" data-lovdata-URL="LTI/forskrift/2006-06-30-756/§9-3" data-name="§9-3" id="kapittel-9-paragraf-3"><h3 class="legalArticleHeader"><span class="legalArticleValue">§ 9-3</span>. <span class="legalArticleTitle">Vesentlig å bebreide</span></h3><article class="legalP" id="kapittel-9-paragraf-3-ledd-1">Hvorvidt søkeren er vesentlig å bebreide for fristoversittelse, jf. statsborgerloven § 24 tredje ledd, avgjøres etter en konkret helhetsvurdering. Dersom akutt eller vedvarende alvorlig sykdom hos søkeren eller nære familiemedlemmer har forhindret overholdelse av fristen, anses søkeren for ikke å være vesentlig å bebreide.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2006-06-30-756/KAPITTEL_10"><h2>Kapittel 10. Ny tillatelse ved tilbakekall av norsk statsborgerskap</h2><article class="legalArticle" data-lovdata-URL="LTI/forskrift/2006-06-30-756/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Forholdet til utlendingsloven ved tilbakekall av statsborgerskap</span></h3><article class="legalP" id="kapittel-10-paragraf-1-ledd-1">Ved tilbakekall etter statsborgerloven § 26 første ledd skal vedkommende gis bosettingstillatelse, i henhold til utlendingsloven § 12 og utlendingsforskriften § 44a. Dette gjelder likevel ikke personer som har nordisk statsborgerskap og personer som hadde tillatelse etter utlendingsloven kapittel 8 (borgere som omfattes av EØS-avtalen og EØS-konvensjonen) ved innvilgelse av norsk statsborgerskap.</article></article></section><section class="section" data-name="kap11" id="kapittel-11" data-lovdata-URL="LTI/forskrift/2006-06-30-756/KAPITTEL_11"><h2>Kapittel 11. Saksbehandlingen i saker etter statsborgerloven § 27 fjerde ledd</h2><article class="legalArticle" data-lovdata-URL="LTI/forskrift/2006-06-30-756/§11-1" data-name="§11-1" id="kapittel-11-paragraf-1"><h3 class="legalArticleHeader"><span class="legalArticleValue">§ 11-1</span>. <span class="legalArticleTitle">Forholdet til forvaltningsloven</span></h3><article class="legalP" id="kapittel-11-paragraf-1-ledd-1">Forvaltningsloven gjelder ved behandlingen av saker etter statsborgerloven § 27 fjerde ledd, med mindre annet er fastsatt i forskriften her. Forvaltningsloven kapittel VI gjelder ikke.</article></article><article class="legalArticle" data-lovdata-URL="LTI/forskrift/2006-06-30-756/§11-2" data-name="§11-2" id="kapittel-11-paragraf-2"><h3 class="legalArticleHeader"><span class="legalArticleValue">§ 11-2</span>. <span class="legalArticleTitle">Saksbehandlingen i Utlendingsdirektoratet</span></h3><article class="legalP" id="kapittel-11-paragraf-2-ledd-1">Dersom departementet beslutter at Utlendingsdirektoratets vedtak skal prøves, legges saken frem for direktoratet, som skal foreta de undersøkelser saken gir grunn til. Kommer Utlendingsdirektoratet til at vedtaket er ugyldig, kan direktoratet oppheve det og behandle saken på nytt. Dersom vilkårene for å prøve vedtaket ikke er oppfylt, jf. statsborgerloven § 27 fjerde ledd, skal Utlendingsdirektoratet avvise saken. Utlendingsdirektoratets vedtak om å avvise saken kan ikke påklages.</article></article><article class="legalArticle" data-lovdata-URL="LTI/forskrift/2006-06-30-756/§11-3" data-name="§11-3" id="kapittel-11-paragraf-3"><h3 class="legalArticleHeader"><span class="legalArticleValue">§ 11-3</span>. <span class="legalArticleTitle">Varsling av den saken gjelder</span></h3><article class="legalP" id="kapittel-11-paragraf-3-ledd-1">Utlendingsdirektoratet skal varsle den som vedtaket er til gunst for snarest mulig, jf. likevel forvaltningsloven § 16 tredje ledd. Samtidig skal det settes frist for å gi uttalelse. Varsles vedkommende ved brev, skal kopi av grunngitt beslutning om prøving vedlegges, med mindre vedkommende etter forvaltningsloven § 19 kan nektes adgang til den.</article></article><article class="legalArticle" data-lovdata-URL="LTI/forskrift/2006-06-30-756/§11-4" data-name="§11-4" id="kapittel-11-paragraf-4"><h3 class="legalArticleHeader"><span class="legalArticleValue">§ 11-4</span>. <span class="legalArticleTitle">Oversendelse til Utlendingsnemnda</span></h3><article class="legalP" id="kapittel-11-paragraf-4-ledd-1">Dersom Utlendingsdirektoratet ikke treffer avgjørelse som nevnt i § 11-2, skal sakens dokumenter sendes Utlendingsnemnda så snart saken er tilrettelagt. Dersom Utlendingsdirektoratet gir uttalelse til Utlendingsnemnda som den saken gjelder kan kreve å få se uten hinder av forvaltningsloven § 19, skal direktoratet sende kopi til vedkommende. Utlendingsdirektoratet skal også sende kopi av slik uttalelse til departementet.</article></article></section><section class="section" data-name="kap12" id="kapittel-12" data-lovdata-URL="LTI/forskrift/2006-06-30-756/KAPITTEL_12"><h2>Kapittel 12. Utlendingsnemndas behandling av saker etter statsborgerloven § 27 fjerde ledd</h2><article class="legalArticle" data-lovdata-URL="LTI/forskrift/2006-06-30-756/§12-1" data-name="§12-1" id="kapittel-12-paragraf-1"><h3 class="legalArticleHeader"><span class="legalArticleValue">§ 12-1</span>. <span class="legalArticleTitle">Utlendingsnemndas avvisning av sak</span></h3><article class="legalP" id="kapittel-12-paragraf-1-ledd-1">Dersom vilkårene for å behandle saken ikke er oppfylt skal Utlendingsnemnda avvise saken. Utlendingsnemnda er ikke bundet av at Utlendingsdirektoratet har ansett vilkårene for å foreligge. Utlendingsnemndas vedtak om å avvise saken kan ikke påklages.</article></article><article class="legalArticle" data-lovdata-URL="LTI/forskrift/2006-06-30-756/§12-2" data-name="§12-2" id="kapittel-12-paragraf-2"><h3 class="legalArticleHeader"><span class="legalArticleValue">§ 12-2</span>. <span class="legalArticleTitle">Utlendingsnemndas kompetanse</span></h3><article class="legalP" id="kapittel-12-paragraf-2-ledd-1">Tas saken under behandling, kan Utlendingsnemnda prøve alle sider av saken.</article></article><article class="legalArticle" data-lovdata-URL="LTI/forskrift/2006-06-30-756/§12-3" data-name="§12-3" id="kapittel-12-paragraf-3"><h3 class="legalArticleHeader"><span class="legalArticleValue">§ 12-3</span>. <span class="legalArticleTitle">Utlendingsnemndas utredningsplikt</span></h3><article class="legalP" id="kapittel-12-paragraf-3-ledd-1">Utlendingsnemnda skal påse at saken er så godt opplyst som mulig før vedtak treffes eller uttalelse om sakens prinsipielle sider gis, jf. statsborgerloven § 27 femte ledd. Utlendingsnemnda kan pålegge Utlendingsdirektoratet å foreta nærmere undersøkelser m.m.</article><article class="legalP" id="kapittel-12-paragraf-3-ledd-2">Utlendingsnemndas vedtak om at Utlendingsdirektoratets vedtak er ugyldig, jf. loven § 27 femte ledd første punktum, kan ikke påklages.</article></article></section><section class="section" data-name="kap13" id="kapittel-13" data-lovdata-URL="LTI/forskrift/2006-06-30-756/KAPITTEL_13"><h2>Kapittel 13. Saker som behandles i stornemnd</h2><article class="legalArticle" data-lovdata-URL="LTI/forskrift/2006-06-30-756/§13-1" data-name="§13-1" id="kapittel-13-paragraf-1"><h3 class="legalArticleHeader"><span class="legalArticleValue">§ 13-1</span>. <span class="legalArticleTitle">Hvilke saker som skal behandles i stornemnd</span></h3><article class="legalP" id="kapittel-13-paragraf-1-ledd-1">Saker etter statsborgerloven § 27 fjerde ledd skal behandles i stornemnd.</article><article class="legalP" id="kapittel-13-paragraf-1-ledd-2">Saker av prinsipiell betydning, saker med store samfunnsmessige eller økonomiske konsekvenser og saker på områder der det er tendenser til ulik praksis, kan behandles i stornemnd. Også anmodning om omgjøring av Utlendingsnemndas avgjørelse i saker som nevnt i første punktum kan behandles i stornemnd.</article></article><article class="legalArticle" data-lovdata-URL="LTI/forskrift/2006-06-30-756/§13-2" data-name="§13-2" id="kapittel-13-paragraf-2"><h3 class="legalArticleHeader"><span class="legalArticleValue">§ 13-2</span>. <span class="legalArticleTitle">Hvem som kan kreve stornemndsbehandling. Begrunnelse og kontroll</span></h3><article class="legalP" id="kapittel-13-paragraf-2-ledd-1">Departementet og Utlendingsdirektoratet kan kreve at en sak som nevnt i § 13-1 annet ledd behandles i stornemnd. Den nemndlederen som har fått tildelt en sak som nevnt i § 13-1 annet ledd kan be om at saken behandles i stornemnd. I saker der det er truffet vedtak i nemndmøte til ugunst for den private parten, og nemndlederen mener at vedtaket er lovstridig, kan nemndlederen be om at saken behandles i stornemnd. Ved nemndleders anmodning om behandling i stornemnd skal direktøren i Utlendingsnemnda kontrollere at vilkårene for slik behandling er oppfylt. Krav eller anmodning om behandling i stornemnd skal begrunnes.</article></article></section><section class="section" data-name="kap14" id="kapittel-14" data-lovdata-URL="LTI/forskrift/2006-06-30-756/KAPITTEL_14"><h2>Kapittel 14. Opplysninger om straffbare forhold fra politiet</h2><article class="legalArticle" data-lovdata-URL="LTI/forskrift/2006-06-30-756/§14-1" data-name="§14-1" id="kapittel-14-paragraf-1"><h3 class="legalArticleHeader"><span class="legalArticleValue">§ 14-1</span>. <span class="legalArticleTitle">Politiets plikt etter anmodning</span></h3><article class="legalP" id="kapittel-14-paragraf-1-ledd-1">Etter anmodning som nevnt i statsborgerloven § 29 annet ledd plikter politiet å gi opplysninger om hvorvidt den som søker statsborgerskap er siktet eller tiltalt for straffbart forhold. Det samme gjelder ilagt straff eller strafferettslig særreaksjon som ikke fremkommer av tidligere fremlagt politiattest. Opplysningene gis skriftlig med kopi til søkeren.</article></article></section><section class="section" data-name="kap15" id="kapittel-15" data-lovdata-URL="LTI/forskrift/2006-06-30-756/KAPITTEL_15"><h2>Kapittel 15. Gebyr</h2><article class="legalArticle" data-lovdata-URL="LTI/forskrift/2006-06-30-756/§15-1" data-name="§15-1" id="kapittel-15-paragraf-1"><h3 class="legalArticleHeader"><span class="legalArticleValue">§ 15-1</span>. <span class="legalArticleTitle">Plikt til å betale gebyr</span></h3><article class="legalP" id="kapittel-15-paragraf-1-ledd-1">Senest samtidig med innlevering av søknad om norsk statsborgerskap skal det betales et saksbehandlingsgebyr, jf. statsborgerloven § 32. Det skal ikke betales gebyr ved søknad om å beholde og søknad om å bli løst fra norsk statsborgerskap. Barn under 18 år er unntatt fra plikten til å betale gebyr.</article></article><article class="legalArticle" data-lovdata-URL="LTI/forskrift/2006-06-30-756/§15-2" data-name="§15-2" id="kapittel-15-paragraf-2"><h3 class="legalArticleHeader"><span class="legalArticleValue">§ 15-2</span>. <span class="legalArticleTitle">Gebyrets størrelse</span></h3><article class="legalP" id="kapittel-15-paragraf-2-ledd-1">Gebyr for behandling av søknad om norsk statsborgerskap er kr 2.500.</article></article></section><section class="section" data-name="kap16" id="kapittel-16" data-lovdata-URL="LTI/forskrift/2006-06-30-756/KAPITTEL_16"><h2>Kapittel 16. Ikrafttredelse</h2><article class="legalArticle" data-lovdata-URL="LTI/forskrift/2006-06-30-756/§16-1" data-name="§16-1" id="kapittel-16-paragraf-1"><h3 class="legalArticleHeader"><span class="legalArticleValue">§ 16-1</span>. <span class="legalArticleTitle">Ikrafttredelse</span></h3><article class="legalP" id="kapittel-16-paragraf-1-ledd-1">Forskriften trer i kraft 1. september 2006. Fra samme tidspunkt oppheves forskrift 29. august 2003 nr. 1153 om gebyr for handsaming av søknad om norsk riksborgarrett.</article></article></section><section class="section" id="kapittel-17" data-lovdata-URL="LTI/forskrift/2006-06-30-756/KAPITTEL_17"><h2>Merknad til forskriften:</h2><article class="defaultP" data-text-size="small">(Del 1 annet ledd fra foredraget.)</article><article class="legalP" id="kapittel-17-ledd-1">Etter riksborgarrettsloven av 8. desember 1950 nr. 3 er departementet klageinstans. Utlendingsnemnda blir klageinstans ved ikrafttredelse av den nye statsborgerloven, jf. statsborgerloven § 27 tredje ledd. Det følger av overgangsbestemmelsen i statsborgerloven § 36 tredje ledd at klager som er kommet inn til departementet før lovens ikrafttredelse oversendes Utlendingsnemnda for avgjørelse etter lovens ikrafttredelse. Avgjørelsen som Utlendingsnemnda treffer kan ikke påklages, selv om saken er behandlet av Utlendingsdirektoratet som første instans etter riksborgarrettsloven. Departementet finner det unødvendig å nedfelle dette i forskriften.</article></section></main></body></html>