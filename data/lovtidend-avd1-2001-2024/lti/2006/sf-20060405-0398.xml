<!DOCTYPE html><html lang="no"><head><title>Forskrift om eksamen for Høgskolen i Bergen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-04-05-398</dd><dt class="dokid">DokumentID</dt><dd class="dokid">LTI/forskrift/2006-04-05-398</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 5 s 508</dd><dt class="dateInForce">I kraft fra</dt><dd class="dateInForce">2006-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-05-08-1475</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2006-04-10</dd><dt class="journalNumber">Journalnummer</dt><dd class="journalNumber">2006-0293</dd><dt class="titleShort">Korttittel</dt><dd class="titleShort">Forskrift om eksamen for HiB</dd><dt class="title">Tittel</dt><dd class="title">Forskrift om eksamen for Høgskolen i Bergen.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Bergen 5. april 2006 med hjemmel i lov 1. april 2005 nr. 15 om universiteter og høyskoler § 3-9 sjuende ledd.</dd><dt class="refid">RefID</dt><dd class="refid">forskrift/2006-04-05-398</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen for Høgskolen i Bergen.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 2a. Etablering og nedlegging av studier</li><li>§ 3. Bestemmelser knyttet til fagplan/studieplan</li><li>§ 4. Vilkår for oppmelding til eksamen</li><li>§ 5. Oppmelding</li><li>§ 6. Vurderingsformer og sensur</li><li>§ 7. Særordninger til eksamen</li><li>§ 8. Språk</li><li>§ 9. Gjennomføring av skriftlig eksamen under tilsyn</li><li>§ 10. Trekk fra eksamen. Uteblivelse. Rett til utsatt eksamen</li><li>§ 11. Karaktersystemer</li><li>§ 12. Kunngjøring av eksamensresultater. Klage</li><li>§ 13. Eksamensforsøk</li><li>§ 14. Studierett og rett til å gå opp til eksamen</li><li>§ 14a. Tap av studierett</li><li>§ 15. Privatister</li><li>§ 16. Vitnemål</li><li>§ 17. Utfyllende regler</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-04-05-398" id="dokument"><h1>Forskrift om eksamen for Høgskolen i Bergen.</h1><article class="legalArticle" data-lovdata-URL="LTI/forskrift/2006-04-05-398/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for alle studenter som går opp til eksamen ved Høgskolen i Bergen jf. § 15.</article><article class="legalP" id="paragraf-1-ledd-2">Dersom det ikke er samsvar mellom denne forskriften og rammeplanen for en utdanning, gjelder rammeplanen fremfor forskriften.</article></article><article class="legalArticle" data-lovdata-URL="LTI/forskrift/2006-04-05-398/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><table><tbody><tr><td data-text-align="left" data-vertical-align="top"><i>Student</i></td><td data-text-align="left" data-vertical-align="top">Med student mener denne forskrift en person som er tatt opp til et studium ved Høgskolen i Bergen i samsvar med lov om universiteter og høyskoler § 3-6 og § 3-7.</td></tr><tr><td data-text-align="left" data-vertical-align="top"><i>Privatist</i></td><td data-text-align="left" data-vertical-align="top">Med privatist mener denne forskrift en person som går opp til eksamen etter bestemmelsene i lov om universiteter og høyskoler § 3-10, uten å være tatt opp ved studiet.</td></tr><tr><td data-text-align="left" data-vertical-align="top"><i>Rammeplan</i></td><td data-text-align="left" data-vertical-align="top">En plan for et studium der departementet har fastsatt nasjonale rammer for innholdet i studiet.</td></tr><tr><td data-text-align="left" data-vertical-align="top"><i>Fagplan</i></td><td data-text-align="left" data-vertical-align="top">En konkretisering av det faglige innholdet i studier som er regulert av rammeplan.</td></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">Minste studiepoenggivende enhet med avsluttende vurdering.</td></tr><tr><td data-text-align="left" data-vertical-align="top"><i>Emnegruppe</i></td><td data-text-align="left" data-vertical-align="top">Kombinasjon av emner som gjennom en studie- eller fagplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">Plan for det faglige innholdet i studier som ikke er regulert av rammeplan.</td></tr><tr><td data-text-align="left" data-vertical-align="top"><i>Eksamen</i></td><td data-text-align="left" data-vertical-align="top">Eksamen er betegnelse på en prøve eller vurdering når resultatet skal inngå på vitnemålet eller innregnes i en karakter på vitnemålet.</td></tr><tr><td data-text-align="left" data-vertical-align="top"><i>Utsatt eksamen</i></td><td data-text-align="left" data-vertical-align="top">Utsatt eksamen er den prøve som arrangeres for studenter som har vært sykemeldt eller hatt annet gyldig fravær ved ordinær eksamen.</td></tr><tr><td data-text-align="left" data-vertical-align="top"><i>Ny eksamen</i></td><td data-text-align="left" data-vertical-align="top">Ny eksamen er den prøve som arrangeres for studenter som ikke har bestått ordinær eksamen.</td></tr><tr><td data-text-align="left" data-vertical-align="top"><i>Forprøve</i></td><td data-text-align="left" data-vertical-align="top">Obligatorisk arbeid (teori eller praksis) eller test/prøve der resultatet ikke kommer på vitnemålet, men som må være bestått for at studenten skal få gå opp til eksamen eller gå ut i praksisstudier eller fortsette med normal studieprogresjon.</td></tr><tr><td data-text-align="left" data-vertical-align="top"><i>Sensor</i></td><td data-text-align="left" data-vertical-align="top">Fagperson som bedømmer kandidatenes arbeid. Sensor kan være ansatt ved høgskolen (internt oppnevnt) eller ansatt ved annen institusjon (eksternt oppnevnt). (Jf. lov om universiteter og høyskoler § 3-9punkt 1 og 2).</td></tr></tbody></table></article></article><article class="legalArticle" data-lovdata-URL="LTI/forskrift/2006-04-05-398/§2a" data-name="§2a" id="paragraf-3"><h2 class="legalArticleHeader"><span class="legalArticleValue">§ 2a</span>. <span class="legalArticleTitle">Etablering og nedlegging av studier</span></h2><article class="legalP" id="paragraf-3-ledd-1">Studier etableres og legges ned av styret selv. Unntaket er eksternt finansierte studier på inntil 10 studiepoeng som kan godkjennes etablert av dekan.</article></article><article class="legalArticle" data-lovdata-URL="LTI/forskrift/2006-04-05-398/§3" data-name="§3" id="paragraf-4"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bestemmelser knyttet til fagplan/studieplan</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Fagplaner skal oppfylle krav til innhold og vurderingsordninger som framgår av den nasjonale rammeplanen for vedkommende studium.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Det skal fremgå av studie- eller fagplanen hvilke vurderinger underveis i studieløpet som skal inngå på vitnemålet eller regnes inn i karakter for fullført studium.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Studentene skal hvert studieår kunne avlegge eksamener tilsvarende 60 studiepoeng innenfor det studieprogrammet de er opptatt på. Avlagte eksamener gir rett til karakterutskrift.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for oppmelding til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Det kan gis utfyllende regler om at visse eksamener ikke kan avlegges før andre eksamener/kurs/praksisopplegg med mer, er bestått/godkjent.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">For å kunne gå opp til eksamen må studenten ha betalt semesteravgift i henhold til lov og forskrift om studentsamskipnader, og meldt seg opp til eksamen innen de fastsatte frister, jf. § 5. Student som er fritatt fra betaling av semesteravgift, må for å kunne gå opp til eksamen, registrere seg innenfor de samme frister.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Studentene melder seg opp til eksamen via høgskolens webbaserte oppmeldingssystem i Felles studentsystem (FS) eller på fastsatt skjema.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Frist for oppmelding til ordinær eksamen er 15. februar i vårsemesteret og 15. september i høstsemesteret. I spesielle tilfeller kan det dispenseres fra fristen for oppmelding til eksamen.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Studenten er selv ansvarlig for å holde seg orientert om tid og sted for eksamen.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vurderingsformer og sensur</span></h2><article class="legalP" id="paragraf-7-ledd-1">Styret skal sikre at studentenes kunnskaper og ferdigheter blir prøvd på en upartisk og faglig betryggende måte.<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Styret fastsetter vurderingsformer for det enkelte studium (jf. univl. § 3-3 punkt 3). Vurderingsformene skal være nedfelt i studieplanen/fagplanen for det enkelte studium/emne. Det skal fremgå av studieplanen/fagplanen hvilke vurderinger som inngår i den endelige karakteren og hvilke vurderinger som har status som forprøve.</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Det skal oppnevnes to sensorer ved muntlig eksamen.</article></article></li><li data-li-identifier="3." data-name="3."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Styret oppnevner sensorer etter forslag fra fagansvarlig (jf. univl. § 3-9 punkt 2).</article></article></li><li data-li-identifier="4." data-name="4."><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Styret fastsetter omfang av ekstern sensur på eksamener innenfor studier som ikke er nevnt i § 16 Vitnemål.</article></article></li><li data-li-identifier="5." data-name="5."><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">For studier som er nevnt i § 16 Vitnemål (med unntak av dykkerutdanningen), skal følgende kvalitetssikring inngå i sensureringsordningen:<br />Ved eksamener der karakteren står selvstendig på vitnemålet: <ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-5-ledd-1-punkt-1"><article class="legalP" id="paragraf-7-ledd-1-punkt-5-ledd-1-punkt-1-ledd-1">Det skal enten være ekstern sensor eller</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-5-ledd-1-punkt-2"><article class="legalP" id="paragraf-7-ledd-1-punkt-5-ledd-1-punkt-2-ledd-1">Det skal være ekstern sensor i alle eksamensemner i løpet av en toårsperiode slik: <ul class="defaultList"><li data-li-identifier="-" data-name="-"><article class="listArticle" id="paragraf-7-ledd-1-punkt-5-ledd-1-punkt-2-ledd-1-punkt-1"><article class="legalP" id="paragraf-7-ledd-1-punkt-5-ledd-1-punkt-2-ledd-1-punkt-1-ledd-1">ekstern godkjenning av oppgaveteksten</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-5-ledd-1-punkt-2-ledd-1-punkt-2"><article class="legalP" id="paragraf-7-ledd-1-punkt-5-ledd-1-punkt-2-ledd-1-punkt-2-ledd-1">ekstern godkjenning av vurderingskriteriene</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-5-ledd-1-punkt-2-ledd-1-punkt-3"><article class="legalP" id="paragraf-7-ledd-1-punkt-5-ledd-1-punkt-2-ledd-1-punkt-3-ledd-1">ekstern sensurering av minst 10 av de innleverte besvarelsene</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-5-ledd-1-punkt-2-ledd-1-punkt-4"><article class="legalP" id="paragraf-7-ledd-1-punkt-5-ledd-1-punkt-2-ledd-1-punkt-4-ledd-1">ekstern sensor skal skrive rapport i henhold til fastsatt skjema.</article></article></li></ul></article></article></li></ul></article></article></li><li data-li-identifier="6." data-name="6."><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">Det skal utføres kvalitetsrevisjon av gjennomføringen av eksamen ved hver avdeling tredje hvert år. Kvalitetsrevisjonen knyttes til gjennomføringen av eksamen for en bestemt utdanning ved avdelingen.</article></article></li></ul></article></article><article class="legalArticle" data-lovdata-URL="LTI/forskrift/2006-04-05-398/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særordninger til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-8-punkt-1"><article class="legalP" id="paragraf-8-punkt-1-ledd-1">En student som har fysiske eller psykiske problemer med å gjennomføre eksamen på vanlig måte, kan søke om særordninger ved eksamen. Særordningen skal ha som formål å oppveie de ulemper funksjonshemningen medfører, samtidig som det i størst mulig utstrekning skal sørges for at studentene prøves likt. Søknad sendes til avdelingen.</article></article></li><li data-li-identifier="2." data-name="2."><article class="listArticle" id="paragraf-8-punkt-2"><article class="legalP" id="paragraf-8-punkt-2-ledd-1">Eksempler på særordninger kan være: <ul class="defaultList"><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-1"><article class="legalP" id="paragraf-8-punkt-2-ledd-1-punkt-1-ledd-1">Utvidet eksamenstid</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-2"><article class="legalP" id="paragraf-8-punkt-2-ledd-1-punkt-2-ledd-1">Anledning til lengre pauser, eventuelt med mulighet for å hvile</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-3"><article class="legalP" id="paragraf-8-punkt-2-ledd-1-punkt-3-ledd-1">Skriftlig eksamen i stedet for muntlig eksamen</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-4"><article class="legalP" id="paragraf-8-punkt-2-ledd-1-punkt-4-ledd-1">Muntlig eksamen i stedet for skriftlig eksamen</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-5"><article class="legalP" id="paragraf-8-punkt-2-ledd-1-punkt-5-ledd-1">Eget eksamenslokale med egen eksamensvakt</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-6"><article class="legalP" id="paragraf-8-punkt-2-ledd-1-punkt-6-ledd-1">Bruk av pc og andre tekniske hjelpemidler</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-7"><article class="legalP" id="paragraf-8-punkt-2-ledd-1-punkt-7-ledd-1">Skrivehjelp, døvetolk og annen praktisk hjelp</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-8"><article class="legalP" id="paragraf-8-punkt-2-ledd-1-punkt-8-ledd-1">Overføring av oppgavene til punktskrift eller forstørret skrift</article></article></li><li data-li-identifier="-" data-name="-"><article class="listArticle" id="paragraf-8-punkt-2-ledd-1-punkt-9"><article class="legalP" id="paragraf-8-punkt-2-ledd-1-punkt-9-ledd-1">Høytlesing av oppgaveteksten.</article></article></li></ul></article></article></li><li data-li-identifier="3." data-name="3."><article class="listArticle" id="paragraf-8-punkt-3"><article class="legalP" id="paragraf-8-punkt-3-ledd-1">Ved vurdering av eksamensbesvarelsen skal anonymiteten til kandidatene ivaretas så langt som mulig.</article></article></li><li data-li-identifier="4." data-name="4."><article class="listArticle" id="paragraf-8-punkt-4"><article class="legalP" id="paragraf-8-punkt-4-ledd-1">Studenter med dysleksi, dyskalkuli eller andre lese- og skrivevansker kan etter ønske få vedlagt sine besvarelser en anonymisert attest fra logoped eller annen sakkyndig som bekrefter dette.</article></article></li><li data-li-identifier="5." data-name="5."><article class="listArticle" id="paragraf-8-punkt-5"><article class="legalP" id="paragraf-8-punkt-5-ledd-1">Frist for å søke særordninger er 8 uker før eksamen. Behovet for særordning må dokumenteres med legeattest eller attest fra annen sakkyndig person. Er funksjonshemmingen oppstått etter fristens utløp, eller hvis andre særlige grunner tilsier det, kan avdelingen fravike denne fristen. Studenter med dyskalkuli, dysleksi eller andre lese- og skrivevansker må ha attest fra logoped eller annen spesialist som beskriver hvilke særordninger det er behov for.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Språk</span></h2><article class="legalP" id="paragraf-9-ledd-1">Undervisnings- og oppgavespråket ved Høgskolen i Bergen er norsk, med mindre annet er fastsatt i studieplan/fagplan. Etter søknad fra student kan det vurderes om det også bør utarbeides oppgavetekst på andre språk og/eller om besvarelsen kan skrives på andre språk. Frist for slik søknad er 8 uker før eksamen.</article></article><article class="legalArticle" data-lovdata-URL="LTI/forskrift/2006-04-05-398/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">Det skal fremgå av fagplan/studieplan og eksamensoppgavene hvilke hjelpemidler som er tillatt brukt under den enkelte eksamen. Styret fastsetter nærmere bestemmelser for kontroll av hjelpemidler.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Studentene plikter å rette seg etter de anvisninger som gis av vaktene i eksamenslokalet.</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Det skal være ro og orden i eksamenslokalet slik at ingen blir forstyrret. Overtredelse medfører øyeblikkelig utvisning fra eksamenslokalet.</article></article></li><li data-li-identifier="4." data-name="4."><article class="listArticle" id="paragraf-10-punkt-4"><article class="legalP" id="paragraf-10-punkt-4-ledd-1">Studenten må alle eksamensdager ha med studiekort eller annen godkjent legitimasjon.</article></article></li><li data-li-identifier="5." data-name="5."><article class="listArticle" id="paragraf-10-punkt-5"><article class="legalP" id="paragraf-10-punkt-5-ledd-1">Det er ikke tillatt å ta med seg trådløst kommunikasjonsutstyr, som f.eks. mobiltelefon eller personsøker inn i eksamenslokalet.</article></article></li><li data-li-identifier="6." data-name="6."><article class="listArticle" id="paragraf-10-punkt-6"><article class="legalP" id="paragraf-10-punkt-6-ledd-1">Vesker og lignende må innleveres før oppgaven deles ut.</article></article></li><li data-li-identifier="7." data-name="7."><article class="listArticle" id="paragraf-10-punkt-7"><article class="legalP" id="paragraf-10-punkt-7-ledd-1">Etter at eksamen er begynt, kan kandidaten bare forlate plassen med tillatelse fra og i følge med eksamensvakt.</article></article></li><li data-li-identifier="8." data-name="8."><article class="listArticle" id="paragraf-10-punkt-8"><article class="legalP" id="paragraf-10-punkt-8-ledd-1">Det er ikke anledning til å forlate eksamenslokalet før 30 minutter etter at eksamen er begynt.</article></article></li><li data-li-identifier="9." data-name="9."><article class="listArticle" id="paragraf-10-punkt-9"><article class="legalP" id="paragraf-10-punkt-9-ledd-1">En kandidat som kommer for sent, begrenset til 30 minutter etter at eksamen er begynt, kan likevel få delta.</article></article></li><li data-li-identifier="10." data-name="10."><article class="listArticle" id="paragraf-10-punkt-10"><article class="legalP" id="paragraf-10-punkt-10-ledd-1">Styret gir retningslinjer for eventuell gjennomføring av læreres tilstedeværelse i eksamenslokalet under skriftlig eksamen.</article></article></li><li data-li-identifier="11." data-name="11."><article class="listArticle" id="paragraf-10-punkt-11"><article class="legalP" id="paragraf-10-punkt-11-ledd-1">Det er bare tillatt å bruke godkjent eksamenspapir som er utlevert i eksamenslokalet. Alt eksamenspapir påført høgskolens logo skal leveres inn før kandidaten forlater lokalet.</article></article></li><li data-li-identifier="12." data-name="12."><article class="listArticle" id="paragraf-10-punkt-12"><article class="legalP" id="paragraf-10-punkt-12-ledd-1">Det er kandidatens ansvar å påse at innleveringen er komplett.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Trekk fra eksamen. Uteblivelse. Rett til utsatt eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">En student som ønsker å trekke seg fra eksamen, må gjøre det skriftlig eller via høgskolens webbaserte oppmeldingsmodul i Felles studentsystem (FS) senest 1 uke før eksamensdato.</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">En student som avbryter eksamen etter at eksamen er begynt, skal melde dette skriftlig til vakten.</article></article></li><li data-li-identifier="3." data-name="3."><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">En student som ikke møter til eksamen til fastsatt tid uten godkjent forfallsgrunn, og som ikke har trukket seg fra eksamen, jf. nr. 1, får registrert «ikke møtt». «Ikke møtt» teller som eksamensforsøk, og studenten har ikke krav på å framstille seg på nytt før ved neste ordinære eksamen.</article></article></li><li data-li-identifier="4." data-name="4."><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">En student anses for å ha strøket når studenten avbryter eksamen uten at avbrytelsen skyldes sykdom.</article></article></li><li data-li-identifier="5." data-name="5."><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">Ved uteblivelse eller trekk fra eksamen som skyldes sykdom eller andre forhold som studenten ikke rår over, må legeattest eller annen dokumentasjon være innlevert til studiestedet senest 48 timer etter eksamensstart.</article></article></li><li data-li-identifier="6." data-name="6."><article class="listArticle" id="paragraf-11-punkt-6"><article class="legalP" id="paragraf-11-punkt-6-ledd-1">Legeattesten skal inneholde opplysninger om hvilket tidsrom den gjelder for. Det skal fremgå av attesten at sykdommen er vurdert i forhold til kandidatens mulighet til å gjennomføre eksamen. Blir legeattest eller annen dokumentasjon ikke innlevert innen de omtalte frister, anses forholdet som «ikke møtt» uten godkjent forfallsgrunn jf. nr. 3.</article></article></li><li data-li-identifier="7." data-name="7."><article class="listArticle" id="paragraf-11-punkt-7"><article class="legalP" id="paragraf-11-punkt-7-ledd-1">Godkjent forfallsgrunn gir rett til utsatt eksamen.</article></article></li><li data-li-identifier="8." data-name="8."><article class="listArticle" id="paragraf-11-punkt-8"><article class="legalP" id="paragraf-11-punkt-8-ledd-1">Studenten må selv melde seg opp til utsatt eksamen.</article></article></li><li data-li-identifier="9." data-name="9."><article class="listArticle" id="paragraf-11-punkt-9"><article class="legalP" id="paragraf-11-punkt-9-ledd-1">En student som har levert besvarelse, kan ikke unndra seg sensur.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Karaktersystemer</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Karakterene fastsettes slik: <ul class="defaultList"><li data-li-identifier="a)" data-name="a)"><article class="listArticle" id="paragraf-12-punkt-1-ledd-1-punkt-1"><article class="legalP" id="paragraf-12-punkt-1-ledd-1-punkt-1-ledd-1">bokstavkarakterer fra A-F, der A er beste ståkarakter og E dårligste ståkarakter, mens F gis ved stryk.</article></article></li><li data-li-identifier="b)" data-name="b)"><article class="listArticle" id="paragraf-12-punkt-1-ledd-1-punkt-2"><article class="legalP" id="paragraf-12-punkt-1-ledd-1-punkt-2-ledd-1">Karakteren bestått/ikke bestått.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Styret avgjør ved hvilke eksamener det skal benyttes bestått/ikke bestått og ved hvilke eksamener det skal benyttes gradert skala.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">Bokstavkarakterene tilsvarer tallverdier slik: A=5, B=4, C=3, D=2, E=1. Tallverdiene brukes ved utregning når flere eksamensresultater skal inngå i samlet snittkarakter på vitnemålet, ved utregning av hovedkarakter og ved rangering av søkere til videreutdanninger og høyere grads studium.</article></article></li><li data-li-identifier="4." data-name="4."><article class="listArticle" id="paragraf-12-punkt-4"><article class="legalP" id="paragraf-12-punkt-4-ledd-1">Ved forprøver benyttes alltid karakteren bestått/ikke bestått.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kunngjøring av eksamensresultater. Klage</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Kunngjøring av eksamensresultat skjer vanligvis ved oppslag på høgskolens område. Kunngjøring kan også skje elektronisk. Ved slik kunngjøring av eksamensresultat føres det kun opp student-/kandidatnummer og karakter. Samtidig med kunngjøringen skal det opplyses om bestemmelsene om begrunnelse og klage i lov om universiteter og høyskoler § 5-2 og § 5-3 (jf. punkt 3 og 4).</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">Klagefristen er normalt tre uker.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Krav om begrunnelse og klage over karakterfastsettelsen stiles og sendes til avdelingen. Klage over formelle feil stiles til Klagenemnda ved Høgskolen i Bergen og sendes til avdelingen.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">Det er klagerett på karakterfastsettelse som etter sin art lar seg etterprøve.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">Klage på karakter skal være skriftlig og begrunnet.</article></article></li><li data-li-identifier="6." data-name="6."><article class="listArticle" id="paragraf-13-punkt-6"><article class="legalP" id="paragraf-13-punkt-6-ledd-1">Ved løpende vurdering er det klagerett når endelig karakter er fastsatt med mindre annet er nedfelt i fagplan/studieplan.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§13" data-name="§13" id="paragraf-14"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Eksamensforsøk</span></h2><ul class="defaultList"><li data-li-identifier="1." data-name="1."><article class="listArticle" id="paragraf-14-punkt-1"><article class="legalP" id="paragraf-14-punkt-1-ledd-1">En student kan fremstille seg til eksamen ved Høgskolen i Bergen i samme eksamensemne inntil tre ganger. Etter søknad til styret kan en student i spesielle tilfeller få avlegge eksamen for fjerde gang. Søknaden sendes til avdelingen.</article></article></li></ul><article class="legalP" id="paragraf-14-ledd-1">Denne paragrafen gjelder ikke for forprøver.</article></article><article class="legalArticle" data-lovdata-URL="LTI/forskrift/2006-04-05-398/§14" data-name="§14" id="paragraf-15"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Studierett og rett til å gå opp til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Styret avgjør om vilkårene for å bli tatt opp som student eller for å gå opp til eksamen uten å være opptatt som student er oppfylt, jf. lov om universiteter og høyskoler § 3-10.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Det kan innvilges permisjon fra studiet i inntil to år.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Styret fastsetter hvilke forprøver som skal være godkjent, og hvilke emner som må være bestått før en student kan fortsette studiet.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">En student har rett til en ny praksisperiode dersom første periode vurderes til ikke bestått. I helt spesielle tilfeller kan studenten søke styret om å få tilrettelagt en tredje praksisperiode. Søknaden sendes til avdelingen.</article></article></li><li data-li-identifier="5." data-name="5."><article class="listArticle" id="paragraf-15-punkt-5"><article class="legalP" id="paragraf-15-punkt-5-ledd-1">En student som er blitt forsinket i sitt studieløp, kan søke høgskolen om å få gå opp til eksamen i et fag inntil 2 år etter at faget er gått ut av studieprogrammet.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§14a" data-name="§14a" id="paragraf-16"><h2 class="legalArticleHeader"><span class="legalArticleValue">§ 14a</span>. <span class="legalArticleTitle">Tap av studierett</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Studenten kan miste sin studierett på et studium hun eller han er tatt opp til i følgende tilfeller: <ul class="defaultList"><li data-li-identifier="a)" data-name="a)"><article class="listArticle" id="paragraf-16-punkt-1-ledd-1-punkt-1"><article class="legalP" id="paragraf-16-punkt-1-ledd-1-punkt-1-ledd-1">Dersom studenten ikke er registrert som student eller har bekreftet sin utdanningsplan og betalt semesteravgift første semester etter opptak, og ikke har fått innvilget overføring av studieplassen til et senere år eller semester.</article></article></li><li data-li-identifier="b)" data-name="b)"><article class="listArticle" id="paragraf-16-punkt-1-ledd-1-punkt-2"><article class="legalP" id="paragraf-16-punkt-1-ledd-1-punkt-2-ledd-1">Dersom studenten unnlater å registrere seg eller bekrefte sin utdanningsplan for det aktuelle studium i løpet av semesteret, og ikke på forhånd har søkt om permisjon.</article></article></li><li data-li-identifier="c)" data-name="c)"><article class="listArticle" id="paragraf-16-punkt-1-ledd-1-punkt-3"><article class="legalP" id="paragraf-16-punkt-1-ledd-1-punkt-3-ledd-1">Dersom studenten 2 år etter opptak eller senere i studiet over en periode på minst 2 år har bestått mindre enn 50% av antall studiepoeng i sin utdanningsplan. Dersom studenten ikke har utdanningsplan for det aktuelle tidsrom, legges normert studie- eller fagplan til grunn.</article></article></li><li data-li-identifier="d)" data-name="d)"><article class="listArticle" id="paragraf-16-punkt-1-ledd-1-punkt-4"><article class="legalP" id="paragraf-16-punkt-1-ledd-1-punkt-4-ledd-1">Dersom studenten har strøket 2 ganger på samme praksisperiode/kliniske studier (jf. § 14, 4) og ikke er innvilget dispensasjon til et 3. forsøk.</article></article></li><li data-li-identifier="e)" data-name="e)"><article class="listArticle" id="paragraf-16-punkt-1-ledd-1-punkt-5"><article class="legalP" id="paragraf-16-punkt-1-ledd-1-punkt-5-ledd-1">Dersom studenten går opp til eksamen som privatist i emner som omfattes av vedkommendes utdanningsplan.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Ved vurderingen av om studenten skal miste studieretten etter 1. ledd bokstav c, skal det legges vekt på hvilke grunner studenten har for å ikke ha avlagt eksamener i samsvar med utdanningsplanen eller studie-/fagplan.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§15" data-name="§15" id="paragraf-17"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Privatistenes rettigheter er begrenset til adgang til å delta i offentlige forelesninger og adgang til å gå opp til eksamen. Styret kan i spesielle tilfeller dispensere fra dette.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Privatister skal i tillegg til semesteravgift til studentsamskipnad, betale vederlag fastsatt av styret selv.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">Privatistene må melde seg opp til eksamen, betale semesteravgift og vederlag innen fastsatte frister. Dokumentasjon av generell studiekompetanse, realkompetanse og spesiell studiekompetanse må vedlegges oppmeldingen. Styret kan i helt spesielle tilfeller dispensere fra oppmeldingsfristen.</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Styret avgjør om vilkårene for oppmelding er oppfylt, og kan etter søknad lempe på krav til forutdanning m.m. når det er sannsynliggjort at søkeren har de nødvendige kunnskaper.</article></article></li><li data-li-identifier="5." data-name="5."><article class="listArticle" id="paragraf-17-punkt-5"><article class="legalP" id="paragraf-17-punkt-5-ledd-1">Denne forskrift gjelder også for privatister så lenge bestemmelsene ikke strider mot innholdet i denne paragraf.</article></article></li></ul></article><article class="legalArticle" data-lovdata-URL="LTI/forskrift/2006-04-05-398/§16" data-name="§16" id="paragraf-18"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål</span></h2><article class="legalP" id="paragraf-18-ledd-1">Det skrives ut vitnemål for utdanninger som fører fram til<ul class="defaultList"><li data-li-identifier="-" data-name="-"><article class="listArticle" id="paragraf-18-ledd-1-punkt-1"><article class="legalP" id="paragraf-18-ledd-1-punkt-1-ledd-1">Cand.philol.-grad</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-2"><article class="legalP" id="paragraf-18-ledd-1-punkt-2-ledd-1">Mastergrad</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-3"><article class="legalP" id="paragraf-18-ledd-1-punkt-3-ledd-1">Cand.mag.-grad</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-4"><article class="legalP" id="paragraf-18-ledd-1-punkt-4-ledd-1">Bachelorgrad</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-5"><article class="legalP" id="paragraf-18-ledd-1-punkt-5-ledd-1">Fireårig allmennlærerutdanning</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-6"><article class="legalP" id="paragraf-18-ledd-1-punkt-6-ledd-1">Høgskolekandidat</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-7"><article class="legalP" id="paragraf-18-ledd-1-punkt-7-ledd-1">Jordmorutdanning</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-8"><article class="legalP" id="paragraf-18-ledd-1-punkt-8-ledd-1">Praktisk pedagogisk utdanning</article></article></li><li data-li-identifier="-" data-name="-"><article class="listArticle" id="paragraf-18-ledd-1-punkt-9"><article class="legalP" id="paragraf-18-ledd-1-punkt-9-ledd-1">1-årig dykkerutdanning.</article></article></li></ul></article><article class="legalP" id="paragraf-18-ledd-2">Alle andre fullførte studier dokumenteres ved karakterutskrift.</article></article><article class="legalArticle" data-lovdata-URL="LTI/forskrift/2006-04-05-398/§17" data-name="§17" id="paragraf-19"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Utfyllende regler</span></h2><article class="legalP" id="paragraf-19-ledd-1">Styret kan gi utfyllende regler innenfor rammen av denne forskrift.</article></article><article class="legalArticle" data-lovdata-URL="LTI/forskrift/2006-04-05-398/§18" data-name="§18" id="paragraf-20"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft fra 1. august 2006. Fra samme dato oppheves forskrift 8. mai 2002 nr. 1475 om eksamen for Høgskolen i Bergen.</article></article></main></body></html>