<!DOCTYPE html><html lang="no"><head><title>Forskrift om mekling etter ekteskapsloven og barneloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-18-1478</dd><dt class="dokid">DokumentID</dt><dd class="dokid">LTI/forskrift/2006-12-18-1478</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 2066</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-11-17-980</li><li>forskrift/1994-09-19-969</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-07-04-47/§26</li><li>lov/1981-04-08-7/§51</li></ul></dd><dt class="dateOfPublication">Kunngjort</dt><dd class="dateOfPublication">2006-12-20</dd><dt class="journalNumber">Journalnummer</dt><dd class="journalNumber">2006-1139</dd><dt class="titleShort">Korttittel</dt><dd class="titleShort">Forskr om mekling etter ekteskapsl. og barnel.</dd><dt class="title">Tittel</dt><dd class="title">Forskrift om mekling etter ekteskapsloven og barneloven.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og likestillingsdepartementet 18. desember 2006 med hjemmel i lov 4. juli 1991 nr. 47 om ekteskap § 26 og lov 8. april 1981 nr. 7 om barn og foreldre (barnelova) § 51.</dd><dt class="refid">RefID</dt><dd class="refid">forskrift/2006-12-18-1478</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om mekling etter ekteskapsloven og barneloven.<ul class="tocSubUl"><li>§ 1. Meklingens innhold</li><li>§ 2. Hensynet til barnet</li><li>§ 3. Ansvar for meklingsapparatet – godkjenning av meklere</li><li>§ 4. Hvem som kan foreta mekling</li><li>§ 5. Stedet for mekling</li><li>§ 6. Innkalling til mekling</li><li>§ 7. Plikt til å møte til mekling</li><li>§ 8. Meklingsattest</li><li>§ 9. Protokollføring</li><li>§ 10. Klage</li><li>§ 11. Ny mekling</li><li>§ 12. Reiseutgifter</li><li>§ 13. Kostnader mv.</li><li>§ 14. Ikrafttredelse. Oppheving av andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-18-1478" id="dokument"><h1>Forskrift om mekling etter ekteskapsloven og barneloven.</h1><article class="legalArticle" data-lovdata-URL="LTI/forskrift/2006-12-18-1478/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Meklingens innhold</span></h2><article class="legalP" id="paragraf-1-ledd-1">I første meklingstime skal mekler gjøre foreldrene kjent med meklingsordningen og målet med meklingen. Målet med meklingen er at foreldrene kommer fram til en skriftlig avtale, og mekler skal hjelpe foreldrene med dette.</article><article class="legalP" id="paragraf-1-ledd-2">Mekler skal gi foreldrene informasjon om aktuelle regler i barneloven og annet regelverk som gjelder barn og foreldre, når foreldrene ikke bor sammen.</article><article class="legalP" id="paragraf-1-ledd-3">Dersom foreldrene ikke har kommet fram til avtale etter første meklingstime, skal mekler oppfordre dem til å ta imot tilbud om mekling i tre timer til. Foreldrene bør samtidig informeres om at mekler etter en konkret vurdering kan tilby ytterligere tre timer mekling.</article><article class="legalP" id="paragraf-1-ledd-4">I saker der foreldrene ikke blir enige gjennom mekling, bør mekler ta opp spørsmålet om hvordan foreldrene skal forholde seg videre og drøfte hvilke alternativer de har for å komme fram til en løsning.</article><article class="legalP" id="paragraf-1-ledd-5">Avtalen som foreldrene inngår under meklingen er ikke gjenstand for tvangsfullbyrding, jf. barneloven § 65. Mekler er ikke ansvarlig for avtalens innhold.</article></article><article class="legalArticle" data-lovdata-URL="LTI/forskrift/2006-12-18-1478/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hensynet til barnet</span></h2><article class="legalP" id="paragraf-2-ledd-1">Mekler skal ha fokus på barnets beste og gjøre foreldrene oppmerksomme på barnets rett til å bli hørt, jf. barneloven § 31.</article><article class="legalP" id="paragraf-2-ledd-2">Mekler skal informere om at barnet har rett til samvær med begge foreldrene, jf. barneloven § 42.</article><article class="legalP" id="paragraf-2-ledd-3">Avtalen som foreldrene inngår skal først og fremst rette seg etter det som vil være den beste ordningen for barnet, jf. barneloven § 48.</article></article><article class="legalArticle" data-lovdata-URL="LTI/forskrift/2006-12-18-1478/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for meklingsapparatet – godkjenning av meklere</span></h2><article class="legalP" id="paragraf-3-ledd-1">Fylkesmannen har ansvaret for at det finnes et kvalifisert meklingsapparat. Meklingsapparatet skal dimensjoneres ut i fra dekningsbehovet etter ekteskapsloven § 26 og barneloven § 51, slik at meklingen er geografisk tilgjengelig, uten vesentlig ventetid og gir brukerne en viss valgmulighet med hensyn til mekler. Fylkesmannen bestemmer nærmere etter § 4 hvem som kan være mekler og gir meklingsbevilling. I bevillingen skal det uttrykkelig nevnes navnet på den eller de personer som kan gi attest om at mekling har funnet sted. Meklingsbevillingen er knyttet til den stillingen vedkommende har når bevilling blir gitt, og kan ikke følge med til annen stilling. Meklingsbevilling kan gis for et begrenset tidsrom.</article><article class="legalP" id="paragraf-3-ledd-2">Sysselmannen på Svalbard har samme myndighet som fylkesmannen.</article></article><article class="legalArticle" data-lovdata-URL="LTI/forskrift/2006-12-18-1478/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvem som kan foreta mekling</span></h2><article class="legalP" id="paragraf-4-ledd-1">Følgende personer kan godkjennes som mekler:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">fagperson tilsatt ved offentlig godkjent familievernkontor</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">prest i offentlig kirkelig stilling eller prest eller forstander i registrert trossamfunn</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">fagperson tilsatt i offentlig helse- og sosialinstans eller ved pedagogisk-psykologisk tjenestekontor</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">ved behov kan det gis meklingsbevilling til privatpraktiserende psykolog, psykiater eller advokat.<br />På Svalbard kan det også gis meklingsbevilling til andre personer som finnes egnet.</article></article></li></ul></article><article class="legalP" id="paragraf-4-ledd-2">Mekler må ha gode kunnskaper om voksnes og barns reaksjoner i og etter samlivsbrudd. Mekler bør være godt orientert om faglige og juridiske spørsmål som er relevante i forhold til saksfeltet, så som barne- og familiepsykologi, relevant forskning, meklingsmetodikk, lover og forskrifter mv. Innen denne rammen bestemmer fylkesmannen hvilken opplæring som anses påkrevet.</article></article><article class="legalArticle" data-lovdata-URL="LTI/forskrift/2006-12-18-1478/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Stedet for mekling</span></h2><article class="legalP" id="paragraf-5-ledd-1">Mekling etter ekteskapsloven og for samboere skal skje på det stedet i landet der foreldrene hadde siste felles bopel. Mekling etter barneloven § 51 første ledd skal holdes på det stedet i landet der saken skal behandles for domstolen. Dersom foreldrene er enige, kan de likevel avtale at det skal mekles et annet sted. Mekler skal avvise en begjæring om mekling dersom meklingssak mellom de samme parter allerede er under behandling hos annen mekler.</article><article class="legalP" id="paragraf-5-ledd-2">Når særlig tungtveiende grunner taler for det, kan mekler avgjøre at det skal mekles på det stedet i landet der den andre forelderen bor.</article><article class="legalP" id="paragraf-5-ledd-3">Foreldre som bor svært langt fra hverandre, kan unntaksvis møte hos hver sin mekler og mekle ved telefonsamtaler eller videokonferanser. Mekler som har mottatt begjæring om mekling, skal avvise krav om telefon- eller videomekling dersom dette ikke anses som hensiktsmessig i den konkrete saken.</article></article><article class="legalArticle" data-lovdata-URL="LTI/forskrift/2006-12-18-1478/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innkalling til mekling</span></h2><article class="legalP" id="paragraf-6-ledd-1">Innkalling til mekling skal skje på en slik måte at mekler har størst mulig sikkerhet for at begge foreldrene er gjort kjent med meklingsmøtet. Innkalling til den obligatoriske meklingstimen skal være skriftlig.</article><article class="legalP" id="paragraf-6-ledd-2">Dersom det er grunn til å anta at en eller begge foreldre har gyldig forfall, innkalles det til nytt møte når forfallsgrunnen opphører.</article></article><article class="legalArticle" data-lovdata-URL="LTI/forskrift/2006-12-18-1478/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å møte til mekling</span></h2><article class="legalP" id="paragraf-7-ledd-1">Foreldrene plikter å møte samtidig for mekler. Mekler kan i særlige tilfeller gi tillatelse til at en eller begge foreldre møter sammen med fullmektig. Hvis sterke grunner taler for det, kan mekler bestemme at det skal mekles for foreldrene separat.</article><article class="legalP" id="paragraf-7-ledd-2">En forelder plikter likevel ikke å møte dersom tvingende grunner er til hinder for det, f.eks. alvorlig sykdom. Mekler avgjør hvorvidt tvingende grunner foreligger. Er parten som ikke har begjært mekling, bosatt i utlandet, kreves ikke mekling for denne forelderen. Der begge foreldre eller den som begjærer mekling bor i utlandet, kan fylkesmannen i særlige tilfeller gi unntak fra møteplikten. Det er ikke meklingsplikt etter samboerbrudd hvis en eller begge av foreldrene er bosatt i utlandet ved samlivsbruddet.</article></article><article class="legalArticle" data-lovdata-URL="LTI/forskrift/2006-12-18-1478/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Meklingsattest</span></h2><article class="legalP" id="paragraf-8-ledd-1">Meklingsattest skal utstedes etter én times mekling selv om foreldrene ønsker å mekle videre. Dersom den ene av foreldrene ikke har møtt fram, skal hun eller han ikke få meklingsattest. Ved separat mekling utstedes meklingsattest etter at begge foreldrene har meklet.</article><article class="legalP" id="paragraf-8-ledd-2">Mekler kan utstede meklingsattest dersom forfallsgrunnen ikke har opphørt innen rimelig tid, jf. § 6 andre ledd.</article><article class="legalP" id="paragraf-8-ledd-3">Det skal framgå av meklingsattesten hvem som har vært mekler og dato for utstedelse av attesten.</article><article class="legalP" id="paragraf-8-ledd-4">Det skal framgå av meklingsattesten hvis bare den ene forelderen har møtt til mekling.</article><article class="legalP" id="paragraf-8-ledd-5">Meklingsattesten er gyldig i seks måneder.</article></article><article class="legalArticle" data-lovdata-URL="LTI/forskrift/2006-12-18-1478/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Protokollføring</span></h2><article class="legalP" id="paragraf-9-ledd-1">Mekler skal føre egen protokoll over innkomne begjæringer om mekling. I protokollen skal noteres foreldrenes personalia, hvem som har begjært mekling, når begjæring om mekling er kommet inn, når møtet eller møtene er holdt, når meklingsattest er utstedt og når saken er avsluttet. Dersom ikke begge foreldre møter, skal det også noteres når og på hvilken måte innkallingen har funnet sted.</article><article class="legalP" id="paragraf-9-ledd-2">Meklingsprotokoll skal kasseres etter 3 år.</article></article><article class="legalArticle" data-lovdata-URL="LTI/forskrift/2006-12-18-1478/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" id="paragraf-10-ledd-1">Dersom meklingsattest er nektet utstedt, kan hver av foreldrene klage til fylkesmannen som kan pålegge mekler å utstede meklingsattest.</article></article><article class="legalArticle" data-lovdata-URL="LTI/forskrift/2006-12-18-1478/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ny mekling</span></h2><article class="legalP" id="paragraf-11-ledd-1">Det skal mekles selv om foreldrene tidligere har meklet etter barneloven eller ekteskapsloven, dersom det ikke foreligger gyldig meklingsattest, jf. § 8.</article></article><article class="legalArticle" data-lovdata-URL="LTI/forskrift/2006-12-18-1478/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Reiseutgifter</span></h2><article class="legalP" id="paragraf-12-ledd-1">Dersom sterke grunner taler for det, kan foreldrene få dekket deler av reiseutgiftene sine. Fylkesmannen avgjør dette etter å ha rådført seg med mekleren.</article></article><article class="legalArticle" data-lovdata-URL="LTI/forskrift/2006-12-18-1478/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kostnader mv.</span></h2><article class="legalP" id="paragraf-13-ledd-1">Mekler utfører meklingen uten kostnader for foreldrene i inntil 7 timer.</article><article class="legalP" id="paragraf-13-ledd-2">Benyttes andre meklere enn familievernkontorene, får meklers arbeidsgiver refundert utgiftene til mekling tilsvarende statens satser for fri rettshjelp, for inntil 7 timer.</article></article><article class="legalArticle" data-lovdata-URL="LTI/forskrift/2006-12-18-1478/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse. Oppheving av andre forskrifter</span></h2><article class="legalP" id="paragraf-14-ledd-1">Forskriften gjelder fra 1. januar 2007. Fra samme tidspunkt oppheves forskrift 17. november 1992 nr. 980 til ekteskapsloven om mekling mv. og forskrift 19. september 1994 nr. 969 om mekling etter barnelova.</article></article></main></body></html>