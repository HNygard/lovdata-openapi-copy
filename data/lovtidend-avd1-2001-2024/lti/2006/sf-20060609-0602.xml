<!DOCTYPE html><html lang="no"><head><title>Forskrift om plikt til å gi opplysninger til forvaltning og statistikk på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-09-602</dd><dt class="dokid">DokumentID</dt><dd class="dokid">LTI/forskrift/2006-06-09-602</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 8 s 1030</dd><dt class="dateInForce">I kraft fra</dt><dd class="dateInForce">2006-06-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§4</li></ul></dd><dt class="dateOfPublication">Kunngjort</dt><dd class="dateOfPublication">2006-06-13</dd><dt class="journalNumber">Journalnummer</dt><dd class="journalNumber">2006-0442</dd><dt class="titleShort">Korttittel</dt><dd class="titleShort">Forskrift om opplysningsplikt, Svalbard</dd><dt class="title">Tittel</dt><dd class="title">Forskrift om plikt til å gi opplysninger til forvaltning og statistikk på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 9. juni 2006 med hjemmel i lov 17. juli 1925 nr. 11 om Svalbard § 4 første ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2006-06-09-602</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om plikt til å gi opplysninger til forvaltning og statistikk på Svalbard.<ul class="tocSubUl"><li>§ 1. Formål</li><li>§ 2. Pålegg om opplysningsplikt</li><li>§ 3. Vurdering av opplysningsplikt</li><li>§ 4. Taushetsplikt</li><li>§ 5. Samordning av statistikk</li><li>§ 6. Straff</li><li>§ 7. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-09-602" id="dokument"><h1>Forskrift om plikt til å gi opplysninger til forvaltning og statistikk på Svalbard.</h1><article class="legalArticle" data-lovdata-URL="LTI/forskrift/2006-06-09-602/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å innhente opplysninger til forvaltning og produksjon av offentlig statistikk om Svalbard.</article></article><article class="legalArticle" data-lovdata-URL="LTI/forskrift/2006-06-09-602/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Pålegg om opplysningsplikt</span></h2><article class="legalP" id="paragraf-2-ledd-1">Sysselmannen kan ved forskrift eller enkeltvedtak pålegge juridiske personer å gi opplysninger på områder som nevnt i svalbardloven § 4 første ledd, til forvaltning og statistikk på Svalbard. Opplysningsplikten omfatter ikke opplysninger som er undergitt lovbestemt taushetsplikt.</article><article class="legalP" id="paragraf-2-ledd-2">Sysselmannen kan delegere myndighet etter første ledd til Longyearbyen lokalstyre eller et annet offentlig organ.</article></article><article class="legalArticle" data-lovdata-URL="LTI/forskrift/2006-06-09-602/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vurdering av opplysningsplikt</span></h2><article class="legalP" id="paragraf-3-ledd-1">Ved vurderingen av om det kan gis adgang til å innhente opplysninger etter forskriften her, skal Sysselmannen særlig legge vekt på om den samfunnsmessige nytten av å innhente opplysningene må antas å være større enn belastningen for dem det skal innhentes opplysninger fra. Dersom opplysningene kan hentes fra registre eller andre tilgjengelige datakilder, skal slik adgang som hovedregel ikke gis.</article></article><article class="legalArticle" data-lovdata-URL="LTI/forskrift/2006-06-09-602/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Taushetsplikt</span></h2><article class="legalP" id="paragraf-4-ledd-1">Enhver som utfører arbeid eller tjeneste for et organ som kan pålegge opplysningsplikt med hjemmel i denne forskriften, har taushetsplikt. Taushetsplikten gjelder alle de innsamlede opplysningene. For øvrig gjelder forvaltningsloven § 13a – § 13e.</article><article class="legalP" id="paragraf-4-ledd-2">Taushetsplikten etter første ledd gjelder også etter at vedkommende har avsluttet arbeidet eller tjenesten. Vedkommende kan heller ikke utnytte opplysninger som nevnt i denne paragrafen i egen virksomhet eller tjeneste for andre.</article><article class="legalP" id="paragraf-4-ledd-3">Taushetsplikt etter denne forskriften opphører etter 60 år.</article></article><article class="legalArticle" data-lovdata-URL="LTI/forskrift/2006-06-09-602/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Samordning av statistikk</span></h2><article class="legalP" id="paragraf-5-ledd-1">Før Sysselmannen gir pålegg om opplysningsplikt etter forskriften her, skal Statistisk sentralbyrå orienteres, jf. lov 16. juni 1989 nr. 54 om offisiell statistikk og Statistisk sentralbyrå § 3-3. Statistisk sentralbyrå skal uansett gis rett til å utnytte opplysninger som samles inn med hjemmel i denne forskriften.</article></article><article class="legalArticle" data-lovdata-URL="LTI/forskrift/2006-06-09-602/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Overtredelse av opplysningsplikt etter denne forskriften straffes med bøter.</article></article><article class="legalArticle" data-lovdata-URL="LTI/forskrift/2006-06-09-602/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikraftsetting</span></h2><article class="legalP" id="paragraf-7-ledd-1">Forskriften gjelder straks.</article></article></main></body></html>