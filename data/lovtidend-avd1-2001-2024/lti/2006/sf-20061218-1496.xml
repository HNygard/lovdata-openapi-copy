<!DOCTYPE html><html lang="no"><head><title>Forskrift om tilskudd til reiser ved veterinærers syke- og inseminasjonsbesøk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-18-1496</dd><dt class="dokid">DokumentID</dt><dd class="dokid">LTI/forskrift/2006-12-18-1496</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 2072</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-10-10-924</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2006-12-21</dd><dt class="journalNumber">Journalnummer</dt><dd class="journalNumber">2006-1150</dd><dt class="titleShort">Korttittel</dt><dd class="titleShort">Forskrift om tilskudd til veterinærerreiser</dd><dt class="title">Tittel</dt><dd class="title">Forskrift om tilskudd til reiser ved veterinærers syke- og inseminasjonsbesøk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 18. desember 2006 med hjemmel i lov 12. mai 1995 nr. 23 om jord (jordlova) § 18 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2006-12-18-1496</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til reiser ved veterinærers syke- og inseminasjonsbesøk.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Administrasjon</li><li>§ 4. Grunnvilkår</li><li>§ 5. Skyssgodtgjørelse</li><li>§ 6. Reisetillegg</li><li>§ 7. Beregning av reiste kilometer</li><li>§ 8. Tilskuddsfri del av reisen</li><li>§ 9. Søknad og utbetaling</li><li>§ 10. Vedtak, dispensasjon og klage</li><li>§ 11. Opplysningsplikt og kontroll</li><li>§ 12. Administrative sanksjoner</li><li>§ 13. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-18-1496" id="dokument"><h1>Forskrift om tilskudd til reiser ved veterinærers syke- og inseminasjonsbesøk.</h1><article class="legalArticle" data-lovdata-URL="LTI/forskrift/2006-12-18-1496/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordningen er å utjevne kostnadene mellom husdyrprodusenter som benytter veterinærtjenester.</article></article><article class="legalArticle" data-lovdata-URL="LTI/forskrift/2006-12-18-1496/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften gjelder tilskudd til reiser i anledning kunstig inseminasjon og i sykdomstilfelle som gjør reise nødvendig.</article><article class="legalP" id="paragraf-2-ledd-2">Tilskuddene omfatter skyssgodtgjørelse og reisetillegg.</article></article><article class="legalArticle" data-lovdata-URL="LTI/forskrift/2006-12-18-1496/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Administrasjon</span></h2><article class="legalP" id="paragraf-3-ledd-1">Tilskuddsordningen administreres av Statens landbruksforvaltning, som kan gi utfyllende bestemmelser til forskriften.</article></article><article class="legalArticle" data-lovdata-URL="LTI/forskrift/2006-12-18-1496/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Grunnvilkår</span></h2><article class="legalP" id="paragraf-4-ledd-1">Tilskudd etter denne forskriften kan gis foretak som driver veterinærtjenester.</article><article class="legalP" id="paragraf-4-ledd-2">Tilskudd etter denne forskriften kan gis ved reise i anledning kunstig inseminasjon og i sykdomstilfelle på husdyr som disponeres av foretak som driver husdyrproduksjon.</article><article class="legalP" id="paragraf-4-ledd-3">Tilskudd etter denne forskriften gis ikke til reise:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">i henhold til lov 19. desember 2003 nr. 124 om matproduksjon og mattrygghet mv. (matloven) med senere endringer, eller bestemmelser gitt i medhold av denne lov,</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">i henhold til lov 20. desember 1974 nr. 73 om dyrevern med senere endringer og bestemmelser gitt i medhold av denne lov, eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">når de totale reiseutgifter står i et urimelig forhold til dyrets/dyrenes antatte verdi, og veterinæren antar at vedkommende dyr eller kadaver(e) heller bør sendes veterinæren til undersøkelse, behandling eller obduksjon.</article></article></li></ul></article></article><article class="legalArticle" data-lovdata-URL="LTI/forskrift/2006-12-18-1496/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skyssgodtgjørelse</span></h2><article class="legalP" id="paragraf-5-ledd-1">Skyssgodtgjørelse er tilskudd til dekning av reiseutgifter, i henhold til det til enhver tid gjeldende regulativ for reiser innenlands for statens regning. Ved bruk av egen bil nyttes satsene for mindre bil, kjøring 1-9000 km, uavhengig av utkjørt distanse i budsjetterminen.</article></article><article class="legalArticle" data-lovdata-URL="LTI/forskrift/2006-12-18-1496/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Reisetillegg</span></h2><article class="legalP" id="paragraf-6-ledd-1">Reisetillegg er tilskudd til kompensasjon for reisetid. Tilskuddet er det beløp pr. km som er fastsatt i jordbruksoppgjøret for reisende med motorvogn, motorsykkel og tog. Dersom det er nødvendig å bruke andre transportmidler, nyttes det beløp som er fastsatt i jordbruksoppgjøret for medgått tid. Ved ferje/båtreiser kan det beregnes inntil 10 minutter til billettkjøp og ombord-/avkjøring i tillegg til overfartstiden.</article><article class="legalP" id="paragraf-6-ledd-2">Reisetillegget omfatter også tilskudd til kompensasjon for nødvendig ventetid. Tilskuddet skal begrenses til det beløp som er fastsatt ved jordbruksoppgjøret, men bare i de tilfeller dette kan dokumenteres å falle rimeligere enn å leie ekstraskyss. Det gis ikke tilskudd for den første halve timen av ventetiden.</article></article><article class="legalArticle" data-lovdata-URL="LTI/forskrift/2006-12-18-1496/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av reiste kilometer</span></h2><article class="legalP" id="paragraf-7-ledd-1">Tilskudd etter denne forskriften beregnes etter reiste kilometer mellom reisens utgangspunkt og endepunkt. Som utgangspunkt og endepunkt regnes veterinærens faste kontorsted, eventuelt kontordagsted.</article><article class="legalP" id="paragraf-7-ledd-2">Så framt reisen ikke er foretatt som ledd i den veterinære vakttjenesten, skal reisen være foretatt av nærmestboende veterinær som har hatt anledning til å påta seg vedkommende syke-/inseminasjonsbesøk. Om annen veterinær tilkalles, skal avstanden fra nærmeste veterinær som kunne foretatt reisen legges til grunn ved beregning av tilskudd.</article><article class="legalP" id="paragraf-7-ledd-3">Ved syke-/inseminasjonsbesøk i tilknytning til kontordagsreise skal kontorstedet regnes som utgangspunkt/endepunkt for reise til rekvirent. Ved syke-/inseminasjonsbesøk på reise til eller fra kontorstedet, eller i tilknytning til annen offentlig reise, skal aktuelt veiskille regnes som utgangs- og endepunkt.</article><article class="legalP" id="paragraf-7-ledd-4">Rekvirentbesøk underveis som krever avstikker fra hovedreisen, blir å betrakte som en ny selvstendig reise med aktuelt veiskille som utgangspunkt og endepunkt.</article><article class="legalP" id="paragraf-7-ledd-5">Rekvirentbesøkene skal koordineres i et rasjonelt reiseopplegg så langt det er faglig forsvarlig.</article></article><article class="legalArticle" data-lovdata-URL="LTI/forskrift/2006-12-18-1496/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddsfri del av reisen</span></h2><article class="legalP" id="paragraf-8-ledd-1">Det gis ikke tilskudd etter denne forskriften der reise med egen bil ikke overstiger 40 km (2 x 20 km), eller der de samlede reiseutgiftene ikke overstiger tilskudd tilsvarende 40 km reise med egen bil. Der reisen overstiger dette, gis det ikke tilskudd for de første 40 km eller reiseutgifter tilsvarende tilskudd for 40 km reise med egen bil.</article><article class="legalP" id="paragraf-8-ledd-2">Ved rekvirentbesøk underveis, jf. § 7 fjerde ledd, gis det ikke tilskudd for den delen av kjørelengden som ikke overstiger 40 km som følge av avstikkeren.</article></article><article class="legalArticle" data-lovdata-URL="LTI/forskrift/2006-12-18-1496/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søknad og utbetaling</span></h2><article class="legalP" id="paragraf-9-ledd-1">Søknad om tilskudd skal fremsettes på søknadsskjema fastsatt av Statens landbruksforvaltning. Hovedskjemaet skal fylles ut på stedet, med underskrift av rekvirenten eller den som representerer rekvirenten ved syke- eller inseminasjonsbesøket. I de tilfeller der underskrift ikke er mulig å innhente ved besøket, skal eget bilagsskjema legges igjen for underskrift og innsending til veterinæren.</article><article class="legalP" id="paragraf-9-ledd-2">Tilskudd etter denne forskriften gis for hvert kvartal. Søknadsfristen er 15 dager etter utløpet av hvert kvartal. Søknad sendes fylkesmannen i det fylket der veterinærens foretak er registrert. Foretak som søker om tilskudd må oppgi organisasjonsnummer i søknaden.</article><article class="legalP" id="paragraf-9-ledd-3">Statens landbruksforvaltning forestår utbetalingen. Beløp mindre enn kr 500,- pr. kvartal blir ikke utbetalt.</article></article><article class="legalArticle" data-lovdata-URL="LTI/forskrift/2006-12-18-1496/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vedtak, dispensasjon og klage</span></h2><article class="legalP" id="paragraf-10-ledd-1">Vedtak om tilskudd etter denne forskriften fattes av fylkesmannen.</article><article class="legalP" id="paragraf-10-ledd-2">Fylkesmannen kan i særlige tilfeller dispensere fra reglene i denne forskriften.</article><article class="legalP" id="paragraf-10-ledd-3">Vedtak fattet av fylkesmannen kan påklages til Statens landbruksforvaltning. Vedtak fattet av Statens landbruksforvaltning kan påklages til Landbruks- og matdepartementet.</article></article><article class="legalArticle" data-lovdata-URL="LTI/forskrift/2006-12-18-1496/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-11-ledd-1">Foretak som søker om tilskudd er forpliktet til å gi alle nødvendige opplysninger som fylkesmannen eller Statens landbruksforvaltning krever.</article><article class="legalP" id="paragraf-11-ledd-2">Fylkesmannen og Statens landbruksforvaltning fører kontroll med at bestemmelsene i denne forskriften blir overholdt, og kan herunder foreta stedlig kontroll hos foretak som mottar tilskudd. Foretaket plikter å yte bistand ved kontroll.</article><article class="legalP" id="paragraf-11-ledd-3">Fylkesmannen kan framlegge foretakets søknad om tilskudd til vurdering for Mattilsynet.</article></article><article class="legalArticle" data-lovdata-URL="LTI/forskrift/2006-12-18-1496/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Administrative sanksjoner</span></h2><article class="legalP" id="paragraf-12-ledd-1">Fylkesmannen kan rette feil i utbetalt tilskudd, enten ved etterbetaling eller ved krav om tilbakebetaling fra mottaker av tilskudd. Feil utbetalt tilskudd kan også motregnes i senere tilskuddsutbetalinger.</article><article class="legalP" id="paragraf-12-ledd-2">Dersom søknaden om tilskudd er sendt inn for sent eller inneholder uriktige opplysninger, kan fylkesmannen foreta en skjønnsmessig avkorting i tilskuddsbeløpet eller avslå utbetaling.</article><article class="legalP" id="paragraf-12-ledd-3">Det kan kreves forsinkelsesrente i henhold til lov 17. desember 1976 nr. 100 om renter ved forsinket betaling m.m. for det beløp som kreves tilbakebetalt.</article></article><article class="legalArticle" data-lovdata-URL="LTI/forskrift/2006-12-18-1496/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" id="paragraf-13-ledd-1">Denne forskrift trer i kraft 1. januar 2007. Fra samme dato oppheves forskrift 10. oktober 1994 nr. 924 om nedskriving av utgifter til skyssgodtgjørelse og reisetillegg ved veterinærers syke-/inseminasjonsbesøk.</article></article></main></body></html>