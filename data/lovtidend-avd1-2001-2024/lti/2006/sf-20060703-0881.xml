<!DOCTYPE html><html lang="no"><head><title>Forskrift om skogfond o.a.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-07-03-881</dd><dt class="dokid">DokumentID</dt><dd class="dokid">LTI/forskrift/2006-07-03-881</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 10 s 1355</dd><dt class="dateInForce">I kraft fra</dt><dd class="dateInForce">2006-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-02-15-134</li><li>forskrift/1994-02-18-138</li><li>forskrift/1994-04-20-311</li><li>forskrift/1995-06-12-560</li><li>forskrift/2005-12-21-1661</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-05-27-31/§8</li><li>lov/2005-05-27-31/§14</li><li>lov/2005-05-27-31/§15</li><li>lov/2005-05-27-31/§16</li></ul></dd><dt class="dateOfPublication">Kunngjort</dt><dd class="dateOfPublication">2006-07-07</dd><dt class="journalNumber">Journalnummer</dt><dd class="journalNumber">2006-0665</dd><dt class="titleShort">Korttittel</dt><dd class="titleShort">Forskrift om skogfond o.a.</dd><dt class="title">Tittel</dt><dd class="title">Forskrift om skogfond o.a.</dd><dt class="miscInformation">Annet om dokumentet</dt><dd class="miscInformation">Fastsett av Landbruks- og matdepartementet 3. juli 2006 med heimel i lov 27. mai 2005 nr. 31 om skogbruk (skogbrukslova) § 8, § 14, § 15 og § 16.</dd><dt class="refid">RefID</dt><dd class="refid">forskrift/2006-07-03-881</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skogfond o.a.<ul class="tocSubUl"><li>Kap. 1. Innleiande føresegner<ul class="tocSubUl"><li>§ 1. Formål</li><li>§ 2. Verkeområde o.a.</li><li>§ 3. Måleplikt</li><li>§ 4. Disponering av skogfond</li></ul></li><li>Kap. 2. Innbetaling til skogfond og oppgåveplikt o.a.<ul class="tocSubUl"><li>§ 5. Plikt til å setje av til skogfond</li><li>§ 6. Sats for avsetjing til skogfond o.a.</li><li>§ 7. Innbetaling til skogfond</li><li>§ 8. Nærmare om innbetaling til skogfond</li><li>§ 9. Oppgåveplikt</li><li>§ 10. Virkesdatabase o.a.</li></ul></li><li>Kap. 3. Bruk av skogfondsmidlar o.a.<ul class="tocSubUl"><li>§ 11. Formål skogfondet kan brukast til</li><li>§ 12. Nærmare om utbetaling</li><li>§ 13. Tilbakebetaling frå skogfondet</li></ul></li><li>Kap. 4. Renter av skogfond<ul class="tocSubUl"><li>§ 14. Bruk av rentene av skogfond</li><li>§ 15. Regnskaps- og budsjettrutinar for rentene av skogfond</li></ul></li><li>Kap. 5. Avsluttande føresegner<ul class="tocSubUl"><li>§ 16. Fordeling av skogfond ved deling av eigedom</li><li>§ 17. Kontroll</li><li>§ 18. Klage</li><li>§ 19. Straff</li><li>§ 20. Tvangsmulkt</li><li>§ 21. Dispensasjon og utfyllande retningslinjer</li><li>§ 22. Iverksetjing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-07-03-881" id="dokument"><h1>Forskrift om skogfond o.a.</h1><section class="section" data-name="kap1" id="kapittel-1" data-lovdata-URL="LTI/forskrift/2006-07-03-881/KAPITTEL_1"><h2>Kap. 1. Innleiande føresegner</h2><article class="legalArticle" data-lovdata-URL="LTI/forskrift/2006-07-03-881/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskrifta har til formål å sikre finansiering av ei berekraftig forvaltning av skogressursane gjennom tvungen avsetning av midlar, jf. § 5, til skogfond.</article></article><article class="legalArticle" data-lovdata-URL="LTI/forskrift/2006-07-03-881/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Verkeområde o.a.</span></h3><article class="legalP" id="kapittel-1-paragraf-2-ledd-1">Denne forskrifta gjeld for all skog og skogmark, jf. § 2 i skogbrukslova.</article><article class="legalP" id="kapittel-1-paragraf-2-ledd-2">Med skogsvirke meiner ein i denne forskrifta massevirke, sagtømmer og spesialvirke av både bartre og lauvtre, under dette juletre, pyntegrønt og virke til ved og til annan produksjon av biobrensel.</article><article class="legalP" id="kapittel-1-paragraf-2-ledd-3">Med bruttoverdien til skogsvirket meiner ein i denne forskrifta salsverdien av virke som henteklart rundvirke, inkludert eventuelle tillegg knytt til salet. Når virket ikkje blir seld eller avrekna som henteklart rundvirke må ein anslå bruttoverdien.</article></article><article class="legalArticle" data-lovdata-URL="LTI/forskrift/2006-07-03-881/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Måleplikt</span></h3><article class="legalP" id="kapittel-1-paragraf-3-ledd-1">Kjøpar og seljar av skogsvirke pliktar å sørgje for at alt skogsvirke som blir hogd til foredling eller sal blir målt og volumberekna på forsvarleg måte, jf. § 8, 3. ledd i skogbrukslova. Måleplikta gjeld ikkje uttak av skogsvirke til å dekkje behovet skogeigaren har i eiga jord- og skogbruksmessig verksemd.</article></article><article class="legalArticle" data-lovdata-URL="LTI/forskrift/2006-07-03-881/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Disponering av skogfond</span></h3><article class="legalP" id="kapittel-1-paragraf-4-ledd-1">Skogfondet er knytt til eigedommen, og følgjer denne ved skifte av eigar. Skogfondet kan ikkje stillast som tryggleik eller pantsetjast særskilt.</article><article class="legalP" id="kapittel-1-paragraf-4-ledd-2">Skogfondsmidlane skal brukast i den skogen skogsvirket er levert frå, eller i annan skog som skogeigaren har i same kommune. Med godkjenning frå kommunen kan skogfondsmidlane òg brukast i skog som skogeigaren eig i andre kommunar.</article><article class="legalP" id="kapittel-1-paragraf-4-ledd-3">Skogfondsmidlane skal brukast til langsiktige investeringar i samsvar med reglane i kap. 3. Investeringane skal vere fagleg, økonomisk og økologisk forsvarlege, og i samsvar med skogbrukslova, samt forskrifter gitt i medhald av lova.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-07-03-881/KAPITTEL_2"><h2>Kap. 2. Innbetaling til skogfond og oppgåveplikt o.a.</h2><article class="legalArticle" data-lovdata-URL="LTI/forskrift/2006-07-03-881/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å setje av til skogfond</span></h3><article class="legalP" id="kapittel-2-paragraf-1-ledd-1">Skogeigaren har plikt til å setje av midlar til eigedommen sitt skogfond ved sal, oreigning eller anna overdraging av hogd eller framdrive skogsvirke eller av tre på rot, ved skogeigaren sin foredling av skogsvirke for vidaresal og anna overdraging, og ved skogeigaren sin bruk av skogsvirke til andre formål enn til dekning av eige behov i jord- og skogbruksmessig verksemd, jf. § 14 i skogbrukslova. Ved sal av juletre og pyntegrønt kan skogeigaren sjølv bestemme om det skal setjast av midlar til skogfondet.</article></article><article class="legalArticle" data-lovdata-URL="LTI/forskrift/2006-07-03-881/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sats for avsetjing til skogfond o.a.</span></h3><article class="legalP" id="kapittel-2-paragraf-2-ledd-1">Avsetjinga til skogfond skal vere i heile prosenteiningar innanfor intervallet 4-40 prosent av bruttoverdien til skogsvirket. Ved bruk av måleforeininga sine virkessystem skal prosentsatsen påførast salskontrakta/målemeldinga, og gjelde fram til skogeigaren endrar den. Om gjeldande sats er ukjend skal det trekkjast 10 prosent. Alternativt skal avsetjinga til skogfond registrerast saman med oppgåvepliktige opplysningar (jf. § 9).</article><article class="legalP" id="kapittel-2-paragraf-2-ledd-2">Etter at avsetjing til skogfond er registrert og berekna kan skogeigaren innanfor same kalenderår setje av ytterlegare midlar til skogfond, innafor intervallet i første ledd, ved å registrere dette som oppgåvepliktige opplysningar (jf. § 9).</article><article class="legalP" id="kapittel-2-paragraf-2-ledd-3">Når skogeigaren sjølv er ansvarleg for å innbetale til skogfond, jf. § 7, 2. ledd, nr. 3 og 4, og det beløpet som skal avsetjast innanfor eit kalenderår blir mindre enn kr 500,-, kan skogeigaren sjølv velje om beløpet skal innbetalast.</article></article><article class="legalArticle" data-lovdata-URL="LTI/forskrift/2006-07-03-881/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Innbetaling til skogfond</span></h3><article class="legalP" id="kapittel-2-paragraf-3-ledd-1">Innbetalinga til skogfond skal skje når virket er levert, og grunnlaget for innbetalinga er kjent. Virket blir rekna for levert seinast når det er målt og/eller merkt. For tømmer selt på rot skal innbetalinga skje samtidig med at seljar får oppgjer.</article><article class="legalP" id="kapittel-2-paragraf-3-ledd-2">Innbetaling til skogfond skal skje etter følgjande reglar:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">For skogsvirke som blir selt gjennom skogeigarforeining, eller andre som kjøper tømmer for vidaresal, skal desse betale inn beløpet.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">For skogsvirke som blir selt direkte til ein kjøpar, framdrive eller på rot, skal kjøpar betale inn beløpet. Ved eventuelt vidaresal skal den som sel skogsvirket vidare dokumentere at det er betalt inn til skogfond.</article></article></li><li data-li-identifier="3." data-name="3."><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">I dei tilfella der det ikkje blir sett av midlar til skogfond etter 2. ledd nr. 1 og 2 er skogeigaren sjølv ansvarleg for at midlar blir betalt inn til kontoen for skogfond.</article></article></li><li data-li-identifier="4." data-name="4."><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">Ved uttak av skogsvirke på grunnlag av allmenningsrett er det allmenningsstyret som har ansvaret for at det blir sett av midlar til skogfond.</article></article></li></ul></article></article><article class="legalArticle" data-lovdata-URL="LTI/forskrift/2006-07-03-881/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Nærmare om innbetaling til skogfond</span></h3><article class="legalP" id="kapittel-2-paragraf-4-ledd-1">Kjøparar som etter § 7 skal innbetale til skogfond skal gi seljar melding om beløpet som vil bli innbetalt samtidig som seljar får oppgjer. Beløpet skal innbetalast i samsvar med kontrolloppgåva som blir sendt frå virkesdatabasen (jf. § 10), innan utløpet av den månaden heilt eller delvis oppgjer for det leverte virket forfell til betaling.</article><article class="legalP" id="kapittel-2-paragraf-4-ledd-2">Fylkesmannen krev inn beløpet på vegne av seljar. For beløp som ikkje er innbetalt innan den fastsette fristen skal det betalast renter i samsvar med føresegner i lov 17. desember 1976 nr. 100 om renter ved forsinka betaling.</article><article class="legalP" id="kapittel-2-paragraf-4-ledd-3">Skogfondsmidlane skal spesifiserast på ein særskilt fondskonto for kvar enkelt skogeigedom.</article><article class="legalP" id="kapittel-2-paragraf-4-ledd-4">Fylkesmannen skal sørgje for å halde skogfondsmidlane skilte frå midlane løyvd over statsbudsjettet, og at dei står på renteberande konto til best mogleg rente i bank eller annan finansinstitusjon som Statens landbruksforvaltning (SLF) godkjenner.</article><article class="legalP" id="kapittel-2-paragraf-4-ledd-5">Manglande innbetaling til skogfond og eventuelle renter er tvangsgrunnlag for utlegg, og kan såleis bli drivne inn utan søksmål hos dei som er ansvarlege for innbetalinga etter denne forskrifta, jf. § 14, siste ledd i skogbrukslova.</article></article><article class="legalArticle" data-lovdata-URL="LTI/forskrift/2006-07-03-881/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Oppgåveplikt</span></h3><article class="legalP" id="kapittel-2-paragraf-5-ledd-1">Alt skogsvirke som er omfatta av måleplikt etter § 3 skal meldast til ein landsomfattande virkesdatabase.</article><article class="legalP" id="kapittel-2-paragraf-5-ledd-2">Følgjande opplysningar skal registrerast:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-2-punkt-1"><article class="legalP" id="kapittel-2-paragraf-5-ledd-2-punkt-1-ledd-1">Eigedommen sitt hovudnummer.</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-2-punkt-2"><article class="legalP" id="kapittel-2-paragraf-5-ledd-2-punkt-2-ledd-1">Namn og adresse på eigaren.</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-2-punkt-3"><article class="legalP" id="kapittel-2-paragraf-5-ledd-2-punkt-3-ledd-1">Namn og adresse på kjøparen (gjeld berre når kjøpar er ansvarleg for registreringa).</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-2-punkt-4"><article class="legalP" id="kapittel-2-paragraf-5-ledd-2-punkt-4-ledd-1">Volum av det målte skogsvirke i fastkubikkmeter under bark, juletre og pyntegrønt i høvesvis tal og kg.</article></article></li><li data-li-identifier="5." data-name="5."><article class="listArticle" id="kapittel-2-paragraf-5-ledd-2-punkt-5"><article class="legalP" id="kapittel-2-paragraf-5-ledd-2-punkt-5-ledd-1">Bruttoverdien av målt virke (jf. § 2).</article></article></li><li data-li-identifier="6." data-name="6."><article class="listArticle" id="kapittel-2-paragraf-5-ledd-2-punkt-6"><article class="legalP" id="kapittel-2-paragraf-5-ledd-2-punkt-6-ledd-1">Innbetalt beløp til skogfond.</article></article></li></ul></article><article class="legalP" id="kapittel-2-paragraf-5-ledd-3">Opplysningane skal vere fordelte på følgjande treslag og sortimentsgrupper:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-5-ledd-3-punkt-1"><article class="legalP" id="kapittel-2-paragraf-5-ledd-3-punkt-1-ledd-1">Industrivirke av gran (under dette edelgran, sitka, og lutzii) fordelt på sortimenta spesial, prima skur, sekunda skur, annan skur, sams skur og massevirke, massevirke og anna rundvirke.</article></article></li><li data-li-identifier="2." data-name="2."><article class="listArticle" id="kapittel-2-paragraf-5-ledd-3-punkt-2"><article class="legalP" id="kapittel-2-paragraf-5-ledd-3-punkt-2-ledd-1">Industrivirke av furu (under dette contortafuru, lerk, thuja, hemlock og douglas) fordelt på sortimenta spesial, prima skur, sekunda skur, annan skur, sams skur og massevirke, massevirke og anna rundvirke.</article></article></li><li data-li-identifier="3." data-name="3."><article class="listArticle" id="kapittel-2-paragraf-5-ledd-3-punkt-3"><article class="legalP" id="kapittel-2-paragraf-5-ledd-3-punkt-3-ledd-1">Industrivirke av lauv fordelt på sortimenta spesial, skur, sams skur og massevirke og massevirke.</article></article></li><li data-li-identifier="4." data-name="4."><article class="listArticle" id="kapittel-2-paragraf-5-ledd-3-punkt-4"><article class="legalP" id="kapittel-2-paragraf-5-ledd-3-punkt-4-ledd-1">Virke til ved og til annan produksjon av biobrensel, fordelt på bar og lauv.</article></article></li><li data-li-identifier="5." data-name="5."><article class="listArticle" id="kapittel-2-paragraf-5-ledd-3-punkt-5"><article class="legalP" id="kapittel-2-paragraf-5-ledd-3-punkt-5-ledd-1">Juletre og pyntegrønt.</article></article></li></ul></article><article class="legalP" id="kapittel-2-paragraf-5-ledd-4">Kjøparen har ansvaret for å registrere måleopplysningane. Der registreringa skjer i måleforeininga sine virkessystem tek måleforeininga over det vidare registreringsansvaret.</article><article class="legalP" id="kapittel-2-paragraf-5-ledd-5">Der måleforeininga sine virkessystem ikkje blir brukt skal innmelding skje på skjema eller elektronisk medium. I tilfelle der kjøparen ikkje pliktar å betale inn til skogfond, jf. § 7, 2. ledd, nr. 3 og 4, så er det høvesvis skogeigar eller allmenningsstyre som er ansvarleg for oppgåveplikta ved registrering på skjema eller elektronisk medium.</article><article class="legalP" id="kapittel-2-paragraf-5-ledd-6">Registrering skal skje seinast innan utløpet av den månaden heile eller delar av oppgjeret for det leverte virket forfell til betaling. Ved årets slutt skal alt virke som er levert og som tidlegare ikkje er innmeldt, meldast.</article></article><article class="legalArticle" data-lovdata-URL="LTI/forskrift/2006-07-03-881/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Virkesdatabase o.a.</span></h3><article class="legalP" id="kapittel-2-paragraf-6-ledd-1">Måleopplysningane blir lagra i ein landsomfattande virkesdatabase for skogfond og måleplikt (VSOP). SLF er registeransvarleg for databasen.</article><article class="legalP" id="kapittel-2-paragraf-6-ledd-2">SLF skal sende oppgåve til Fylkesmannen over opplysningar som er fastsette i § 9, 2. og 3. ledd. Samtidig skal virkesdatabasen sende kontrolloppgåve over det som er innmeldt til kvar enkelt kjøpar.</article><article class="legalP" id="kapittel-2-paragraf-6-ledd-3">Fylkesmannen skal sørgje for å sende melding om det som er innmeldt vidare til kommunane. Innan den fristen Fylkesmannen sett skal kommunen ha identifisert og kontrollert opplysningane.</article><article class="legalP" id="kapittel-2-paragraf-6-ledd-4">Fylkesmannen skal ved slutten av regnskapsåret sende ei utskrift til likningsstyresmakta og til kvar enkelt skogeigar over avverka kvantum, bruttoverdi og beløp sett av til skogfond for kvar enkelt skogeigar.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-07-03-881/KAPITTEL_3"><h2>Kap. 3. Bruk av skogfondsmidlar o.a.</h2><article class="legalArticle" data-lovdata-URL="LTI/forskrift/2006-07-03-881/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Formål skogfondet kan brukast til</span></h3><article class="legalP" id="kapittel-3-paragraf-1-ledd-1">Midlane frå skogfondet kan brukast til følgjande formål:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Skogkulturtiltak, under dette planlegging, administrasjon og gjennomføring. <ul class="defaultList"><li data-li-identifier="1.1." data-name="1.1."><article class="listArticle" id="kapittel-3-paragraf-1-ledd-1-punkt-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1-punkt-1-ledd-1">Forynging og etablering av skog. Dette omfattar planting og såing, samt nødvendige for- og etterarbeid (markriving, vegetasjonskontroll og suppleringstiltak o.a.). Dette omfattar òg etablering av felt for juletre- og pyntegrøntproduksjon.</article></article></li><li data-li-identifier="1.2." data-name="1.2."><article class="listArticle" id="kapittel-3-paragraf-1-ledd-1-punkt-1-ledd-1-punkt-2"><article class="legalP" id="kapittel-3-paragraf-1-ledd-1-punkt-1-ledd-1-punkt-2-ledd-1">Kvalitets- og produksjonsfremmande tiltak, bortsett frå i felt for juletre og pyntegrønt. Dette omfattar ungskogpleie, underskott ved tynning (inkl. førehandsrydding inntil 3 – tre – kalenderår før tynninga), stammekvisting, gjødsling, skadeførebyggjande tiltak, grøfterensk og suppleringsgrøfting.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Bygging, ombygging og opprusting av skogsvegar o.a. Utgifter til planlegging og bygging av nye skogsvegar og ombygging og opprusting av eksisterande skogsvegar, under dette velteplassar, som er godkjente etter dei til kvar tid gjeldande forskriftene om planlegging og godkjenning av vegar for landbruksformål fastsett av Landbruks- og matdepartementet.</article></article></li><li data-li-identifier="3." data-name="3."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Miljøtiltak. <ul class="defaultList"><li data-li-identifier="3.1." data-name="3.1."><article class="listArticle" id="kapittel-3-paragraf-1-ledd-1-punkt-3-ledd-1-punkt-1"><article class="legalP" id="kapittel-3-paragraf-1-ledd-1-punkt-3-ledd-1-punkt-1-ledd-1">Stadbundne alternative avverkingsfremmande investeringar i eit område der det er fastsett restriktive forskrifter for bygging av skogsvegar. Slike investeringar kan omfatte enkle driftsvegar, anlegg av trasear for vinterdrift, fløtingsinnretningar og eventuelle andre avverkingsfremmande tiltak som skal til for å etterleve dei fastsette restriksjonane (jf. skattelova § 8-2).</article></article></li><li data-li-identifier="3.2." data-name="3.2."><article class="listArticle" id="kapittel-3-paragraf-1-ledd-1-punkt-3-ledd-1-punkt-2"><article class="legalP" id="kapittel-3-paragraf-1-ledd-1-punkt-3-ledd-1-punkt-2-ledd-1">Utgifter når det i samband med skogbrukstiltak blir teke konkrete miljøomsyn i område der det blir drive skogbruk. Dette omfattar miljøomsyn knytt til biologisk mangfald, landskapsverdiar, kulturminne og friluftsliv.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Vegvedlikehald. Vedlikehald av skogsvegar som inngår i det permanente vegnettet, under dette velteplassar for skogsvirke.</article></article></li><li data-li-identifier="5." data-name="5."><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Skogbruksplanlegging. Utarbeiding og ajourføring av planar for skogforvaltning og anna næringsutvikling knytt til skogressursane, og tiltak for betre utnytting av planane, under dette kjøp av dataprogram for ajourføring.</article></article></li><li data-li-identifier="6." data-name="6."><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">Forsikring mot stormskadar, brann og andre skadar på skog og bygningar knytt til skogsdrifta.</article></article></li><li data-li-identifier="7." data-name="7."><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">Kompetansehevande tiltak knytt til miljøomsyn, skogetablering og skogproduksjon, samt verdiskaping knytt til trebaserte produkt.</article></article></li><li data-li-identifier="8." data-name="8."><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">Oppmerking av eigedomsgrenser og nødvendige handlangarutgifter ved jordskifte av skog.</article></article></li><li data-li-identifier="9." data-name="9."><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">Meirverdiavgift knytt til tiltak skogfondsmidla kan brukast til.</article></article></li></ul></article><article class="legalP" id="kapittel-3-paragraf-1-ledd-2">Dersom det på eigedommen er klare behov for foryngingstiltak eller ungskogpleie etter § 11, 1.ledd nr. 1, kan kommunen avgrense utbetalingar frå skogfondet til andre formål for å sikre nok midlar til å finansiere skogkulturinvesteringane.</article><article class="legalP" id="kapittel-3-paragraf-1-ledd-3">I lov om skatt av formue og inntekt (skatteloven) er det i § 8-2 fastsett nærmare reglar om skattlegginga ved bruk av skogfondsmidlar.</article></article><article class="legalArticle" data-lovdata-URL="LTI/forskrift/2006-07-03-881/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Nærmare om utbetaling</span></h3><article class="legalP" id="kapittel-3-paragraf-2-ledd-1">Spesifiserte krav om utbetaling frå skogfondet skal sendast til kommunen seinast 1 – eitt – år frå utgangen av det kalenderåret investeringa blei gjort. Alle krav om utbetaling skal vere tilstrekkeleg dokumentert og skogeigaren har plikt til å leggje fram den dokumentasjonen kommunen ber om.</article><article class="legalP" id="kapittel-3-paragraf-2-ledd-2">Skogeigarar som gjennomfører større investeringar eller tiltak kan få utbetalt skogfondsmidlar etter kvart som investeringane blir gjennomførte.</article><article class="legalP" id="kapittel-3-paragraf-2-ledd-3">Investeringar eller tiltak som er registrerte på skogfondskonto, men ikkje dekt med skogfond (udekte investeringar), kan dekkjast med skogfondsmidlar som blir innbetalt innan utgangen av det neste kalenderåret. For større investeringar eller tiltak kan kommunen gi tilsegn om at denne tidsfristen kan utvidast med 4 år.</article></article><article class="legalArticle" data-lovdata-URL="LTI/forskrift/2006-07-03-881/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakebetaling frå skogfondet</span></h3><article class="legalP" id="kapittel-3-paragraf-3-ledd-1">For eigedommar med mindre enn 10 dekar skog skal innbetalte skogfondsmidlar utan opphald betalast tilbake til skogeigaren.</article><article class="legalP" id="kapittel-3-paragraf-3-ledd-2">Når skog blir omdisponert til eit anna formål enn skogproduksjon, og eigaren ikkje har annan skog, skal kommunen sørgje for at skogfondsmidlane blir utbetalte til eigaren.</article><article class="legalP" id="kapittel-3-paragraf-3-ledd-3">Skogeigaren kan etter søknad få tilbakebetalt skogfondsmidlar om kommunen finn at det i dei nærmaste 10 åra framover ikkje er aktuelle investeringsbehov i skogen, eller at den forventa innbetalinga til skogfondet i same perioden vil dekkje investeringsbehovet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-07-03-881/KAPITTEL_4"><h2>Kap. 4. Renter av skogfond</h2><article class="legalArticle" data-lovdata-URL="LTI/forskrift/2006-07-03-881/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Bruk av rentene av skogfond</span></h3><article class="legalP" id="kapittel-4-paragraf-1-ledd-1">Skogeigaren har ikkje krav på renter av inneståande beløp på skogfondet, jf. § 16 i skogbrukslova.</article><article class="legalP" id="kapittel-4-paragraf-1-ledd-2">Departementet eller den det gir fullmakt skal kvart år bestemme ei prosentvis fordeling av bruken av rentene av skogfondet (rentemidlane) på kommunenivå, fylkesnivå og sentralt nivå (sentralt inntrekte rentemidlar).</article><article class="legalP" id="kapittel-4-paragraf-1-ledd-3">Rentemidlane skal brukast til administrasjon av skogfondsordninga, og til å dekkje eventuelle tap i samband med ordninga. Rentemidla kan ikkje brukast til lønn o.a. til personell som er tilsett i ei kommune eller ved Fylkesmannsembeta.</article><article class="legalP" id="kapittel-4-paragraf-1-ledd-4">Rentemidlar som ikkje blir brukt til dei formåla som er nemnt i 3. ledd, kan brukast til følgjande formål:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-1-ledd-4-punkt-1"><article class="legalP" id="kapittel-4-paragraf-1-ledd-4-punkt-1-ledd-1">Tilskott til informasjonsmateriell, informasjonsutstyr og dekning av fellesutgifter i samband med skogfagleg informasjon, skogfaglege arrangement og utferder, rettleiing og opplæring o.a. for skogeigarar, skular, samarbeidande etatar og organisasjonar o.a., spesielle grupper og allmenta.</article></article></li><li data-li-identifier="2." data-name="2."><article class="listArticle" id="kapittel-4-paragraf-1-ledd-4-punkt-2"><article class="legalP" id="kapittel-4-paragraf-1-ledd-4-punkt-2-ledd-1">Tilskott til ulike organisasjonar og institusjonar som arbeider aktivt for å fremme interessa for eller utviklinga av skogbruk. Tilskotta skal gis til konkrete tiltak, og ikkje som driftstilskott. Det kan og gis tilskott av rentemidla til mindre kostbart teknisk utstyr som kjem til nytte for mange skogeigarar.</article></article></li><li data-li-identifier="3." data-name="3."><article class="listArticle" id="kapittel-4-paragraf-1-ledd-4-punkt-3"><article class="legalP" id="kapittel-4-paragraf-1-ledd-4-punkt-3-ledd-1">Tilskott til heil eller delvis dekning av felleskostnadene ved områdevise takstar eller områdevise skogbruksplanaksjonar. Slike felleskostnader kan omfatte forarbeid og informasjon om taksten, bildemateriale, ortofoto, kart og presentasjon av områdevise tal. Felleskostnadene kan bli dekt av rentemidlar med inntil 15% av dei totale kostnadene ved taksten. I særlege tilfelle kan ein større prosentdel bli dekt med rentemidlar når dokumenterte felleskostnader overstig 15% av dei totale kostnadene. Rentemidlane kan ikkje brukast som direkte tilskott til skogbruksplan for den enkelte skogeigaren.</article></article></li></ul></article><article class="legalP" id="kapittel-4-paragraf-1-ledd-5">Departementet eller den det gir fullmakt kan vidare bestemme at ein del av rentemidlane kvart år skal overførast til skogeigarforeiningar eller andre som driv aktiv skogfagleg rettleiing til skogeigarar.</article><article class="legalP" id="kapittel-4-paragraf-1-ledd-6">Sentralt inntrekte rentemidlar kan i tillegg brukast som tilskott til fylke som sjølv har liten renteinngang når det er ønskeleg å gjennomføre prosjekt og tiltak som i andre fylke blir finansiert av rentemidlar.</article><article class="legalP" id="kapittel-4-paragraf-1-ledd-7">Departementet skal ha eit rådgjevande utval til å samrå seg med når det gjeld bruken av dei sentralt inntrekte rentemidla og prinsipielle saker knytt til forvaltninga av rentemidla. I utvalet skal det sitte medlemmer frå skogeigarorganisasjonane og skogbruksstyresmakta i fylka og kommunane. Departementet fastsett nærare reglar om utvalets samansetting, funksjonstid o.a.</article></article><article class="legalArticle" data-lovdata-URL="LTI/forskrift/2006-07-03-881/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Regnskaps- og budsjettrutinar for rentene av skogfond</span></h3><article class="legalP" id="kapittel-4-paragraf-2-ledd-1">Kommunen, Fylkesmannen og departementet har ansvaret for at rentemidlane regnskaps- og budsjettmessig blir halde skilt frå midlar løyvd over statsbudsjettet og andre midlar som desse administrerer. Rentemidlane skal stå på renteberande konto til best mogleg rente i bank eller annan finansinstitusjon som departementet godkjenner.</article><article class="legalP" id="kapittel-4-paragraf-2-ledd-2">Kommunen og fylkesmannen skal kvart år utarbeide eit budsjett for bruken av høvesvis kommunane og fylka sine rentemidlar. Fylkesmennene skal gi nærmare retningslinjer for budsjettarbeidet på kommunenivå, og skal godkjenne kommunane sine budsjett. Departementet gir nærare retningslinjer for gjennomføringa av budsjettarbeidet på fylkesnivå. Budsjetta for bruk av fylka sine rentemidlar skal godkjennast av departementet eller den det gir fullmakt.</article><article class="legalP" id="kapittel-4-paragraf-2-ledd-3">Rentemidlane kan berre brukast i samsvar med dei godkjente budsjetta.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-07-03-881/KAPITTEL_5"><h2>Kap. 5. Avsluttande føresegner</h2><article class="legalArticle" data-lovdata-URL="LTI/forskrift/2006-07-03-881/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Fordeling av skogfond ved deling av eigedom</span></h3><article class="legalP" id="kapittel-5-paragraf-1-ledd-1">Ved deling av skogeigedommar skal skogfondet delast mellom dei eigedommane som oppstår ved delinga i forhold til investeringsbehovet i dei nærmaste 10 åra framover på dei oppdelte skogeigedommane. Partane kan inngå avtale om fordelinga av skogfondet. Avtalen skal godkjennast av kommunen, som kan endre avtalen dersom den ikkje er tilfredsstillande. Dersom partane ikkje inngår ei slik avtale, eller kommunen finn å måtte endre avtala, skal kommunen fastsetje fordelinga etter at partane innan ein fastsett frist har hatt høve til å uttale seg.</article><article class="legalP" id="kapittel-5-paragraf-1-ledd-2">Dersom dei eigedommane som oppstår ved delinga ikkje skal nyttast til skogbruksformål, eller ikkje har noko framtidig investeringsbehov, skal eigaren av den opphavlege skogeigedommen behalde skogfondet.</article><article class="legalP" id="kapittel-5-paragraf-1-ledd-3">Skjer delinga av skogeigedommar ved jordskifte, bestemmer jordskifteretten korleis skogfondet skal fordelast på dei enkelte eigedommane.</article></article><article class="legalArticle" data-lovdata-URL="LTI/forskrift/2006-07-03-881/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kontroll</span></h3><article class="legalP" id="kapittel-5-paragraf-2-ledd-1">Kommunen skal i nødvendig utstrekning kontrollere gjennomførte investeringar og utførte tiltak før det blir gjort utbetaling av skogfondsmidlar.</article><article class="legalP" id="kapittel-5-paragraf-2-ledd-2">Kommunen skal dessutan gjennom stikkprøver av foryngingsfelt kontrollere at skogkulturtiltaka er utførte på ein skogfagleg og miljømessig tilfredsstillande måte.</article></article><article class="legalArticle" data-lovdata-URL="LTI/forskrift/2006-07-03-881/§18" data-name="§18" id="kapittel-5-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-5-paragraf-3-ledd-1">Vedtak gjort av kommunen i medhald av denne forskrifta kan påklagast til Fylkesmannen, jf. § 21 i skogbrukslova.</article></article><article class="legalArticle" data-lovdata-URL="LTI/forskrift/2006-07-03-881/§19" data-name="§19" id="kapittel-5-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" id="kapittel-5-paragraf-4-ledd-1">Brot på denne forskrifta blir straffa med heimel i § 22 i skogbrukslova.</article></article><article class="legalArticle" data-lovdata-URL="LTI/forskrift/2006-07-03-881/§20" data-name="§20" id="kapittel-5-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-5-ledd-1">Skogeigar eller kjøpar som ikkje har innbetalt skogfondsmidlar eller gitt oppgåver etter reglane i denne forskrifta kan påleggjast tvangsmulkt fram til skuldige midlar eller oppgåver er mottekne, jf. § 23 i skogbrukslova.</article></article><article class="legalArticle" data-lovdata-URL="LTI/forskrift/2006-07-03-881/§21" data-name="§21" id="kapittel-5-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Dispensasjon og utfyllande retningslinjer</span></h3><article class="legalP" id="kapittel-5-paragraf-6-ledd-1">Departementet, eller den departementet gir fullmakt, kan dispensere frå denne forskrifta, herunder bestemme at skogfondsmidlar etter søknad skal kunne brukast til andre formål enn § 11 tillet.</article><article class="legalP" id="kapittel-5-paragraf-6-ledd-2">Departementet, eller den departementet gir fullmakt, kan gi utfyllande retningslinjer til forskrifta.</article></article><article class="legalArticle" data-lovdata-URL="LTI/forskrift/2006-07-03-881/§22" data-name="§22" id="kapittel-5-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Iverksetjing</span></h3><article class="legalP" id="kapittel-5-paragraf-7-ledd-1">Denne forskrifta trer i kraft 1. september 2006.</article><article class="legalP" id="kapittel-5-paragraf-7-ledd-2">Samtidig blir følgjande forskrifter oppheva:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-7-ledd-2-punkt-1"><article class="legalP" id="kapittel-5-paragraf-7-ledd-2-punkt-1-ledd-1">Forskrift 15. februar 1994 nr. 134 om forvaltning og bruk av rentene av skogavgiften (rentemidlene).</article></article></li><li data-li-identifier="2." data-name="2."><article class="listArticle" id="kapittel-5-paragraf-7-ledd-2-punkt-2"><article class="legalP" id="kapittel-5-paragraf-7-ledd-2-punkt-2-ledd-1">Forskrift 18. februar 1994 nr. 138 om forvaltning og bruk av renter av skogavgiften som trekkes inn til Landbruksdepartementet (sentralt inntrukne rentemidler).</article></article></li><li data-li-identifier="3." data-name="3."><article class="listArticle" id="kapittel-5-paragraf-7-ledd-2-punkt-3"><article class="legalP" id="kapittel-5-paragraf-7-ledd-2-punkt-3-ledd-1">Forskrift 20. april 1994 nr. 311 om bruk m.v. av skogavgift.</article></article></li><li data-li-identifier="4." data-name="4."><article class="listArticle" id="kapittel-5-paragraf-7-ledd-2-punkt-4"><article class="legalP" id="kapittel-5-paragraf-7-ledd-2-punkt-4-ledd-1">Forskrift 12. juni 1995 nr. 560 om innbetaling av skogavgift og måling av skogsvirke m.v.</article></article></li><li data-li-identifier="5." data-name="5."><article class="listArticle" id="kapittel-5-paragraf-7-ledd-2-punkt-5"><article class="legalP" id="kapittel-5-paragraf-7-ledd-2-punkt-5-ledd-1">Forskrift 21. desember 2005 nr. 1661 om skogavgift for 2006.</article></article></li></ul></article></article></section></main></body></html>