<!DOCTYPE html><html lang="no"><head><title>Forskrift om miljøgebyr for tilreisende til Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-22-1532</dd><dt class="dokid">DokumentID</dt><dd class="dokid">LTI/forskrift/2006-12-22-1532</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 16 s 2178</dd><dt class="dateInForce">I kraft fra</dt><dd class="dateInForce">2007-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§78</li></ul></dd><dt class="legalArea">Rettsområde</dt><dd class="legalArea"><ul><li>Skatte- og avgiftsrett &gt; Særavgifter</li></ul></dd><dt class="dateOfPublication">Kunngjort</dt><dd class="dateOfPublication">2006-12-22</dd><dt class="journalNumber">Journalnummer</dt><dd class="journalNumber">2006-1227</dd><dt class="titleShort">Korttittel</dt><dd class="titleShort">Forskrift om miljøgebyr på Svalbard</dd><dt class="title">Tittel</dt><dd class="title">Forskrift om miljøgebyr for tilreisende til Svalbard.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 22. desember 2006 med hjemmel i lov 15. juni 2001 nr. 79 om miljøvern på Svalbard (svalbardmiljøloven) § 78. Fremmet av Miljøverndepartementet.</dd><dt class="refid">RefID</dt><dd class="refid">forskrift/2006-12-22-1532</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om miljøgebyr for tilreisende til Svalbard.<ul class="tocSubUl"><li>§ 1. Gebyr og formål</li><li>§ 2. Geografisk avgrensning</li><li>§ 3. Gebyrplikt og innkreving</li><li>§ 4. Refusjon</li><li>§ 5. Dispensasjon</li><li>§ 6. Tvangsmulkt</li><li>§ 7. Straff</li><li>§ 8. Ikrafttredelse og endring</li><li>Merknader til de enkelte bestemmelsene</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-22-1532" id="dokument"><h1>Forskrift om miljøgebyr for tilreisende til Svalbard.</h1><article class="legalArticle" data-lovdata-URL="LTI/forskrift/2006-12-22-1532/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gebyr og formål</span></h2><article class="legalP" id="paragraf-1-ledd-1">Reisende til Svalbard skal betale et miljøgebyr. Formålet med gebyret er at miljøpåvirker skal bidra til at det blir satt i verk skjøtselstiltak, forebyggende tiltak, informasjonstiltak og lignende for å ivareta Svalbards særegne villmarksnatur og kulturminner. Gebyret går inn i Svalbards miljøvernfond.</article></article><article class="legalArticle" data-lovdata-URL="LTI/forskrift/2006-12-22-1532/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk avgrensning</span></h2><article class="legalP" id="paragraf-2-ledd-1">Forskriften gjelder for reisende til landområder og indre farvann på Svalbard.</article></article><article class="legalArticle" data-lovdata-URL="LTI/forskrift/2006-12-22-1532/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyrplikt og innkreving</span></h2><article class="legalP" id="paragraf-3-ledd-1">Ved kjøp av billett for reise til Svalbard innkreves det fra reisearrangør et miljøgebyr på kr 150,-.</article><article class="legalP" id="paragraf-3-ledd-2">For reisende med fly vil et miljøgebyr på kr 150 innkreves ved kjøp av billett for reise fra Svalbard. Unntak fra avgiftsplikt som beskrevet i forskrift om avgifter vedrørende statens luftfartsanlegg- og tjenester gitt i medhold av luftfartsloven § 7-26 (takstregulativet) § 1-4 og § 3-1 til § 3-6 vil gjelde tilsvarende for gebyrplikt for flypassasjerer etter forskriften her.</article><article class="legalP" id="paragraf-3-ledd-3">Individuelle reisende med egen båt som har meldeplikt etter turistforskriftens § 7 skal betale miljøgebyr på kr 150,- i forbindelse med melding til Sysselmannen.</article></article><article class="legalArticle" data-lovdata-URL="LTI/forskrift/2006-12-22-1532/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Refusjon</span></h2><article class="legalP" id="paragraf-4-ledd-1">Fastboende på Svalbard er unntatt fra plikten til å betale gebyr etter forskriften her, jf. svalbardmiljøloven § 3 første ledd bokstav i, og kan kreve gebyret refundert av Svalbard miljøvernfond.</article></article><article class="legalArticle" data-lovdata-URL="LTI/forskrift/2006-12-22-1532/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon</span></h2><article class="legalP" id="paragraf-5-ledd-1">Miljøverndepartementet kan dispensere fra forskriften når særlige grunner taler for det.</article></article><article class="legalArticle" data-lovdata-URL="LTI/forskrift/2006-12-22-1532/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tvangsmulkt</span></h2><article class="legalP" id="paragraf-6-ledd-1">For å sikre at bestemmelsene i forskriften eller vedtak i medhold av forskriften blir gjennomført, kan Sysselmannen fastsette tvangsmulkt i medhold av svalbardmiljøloven § 96.</article></article><article class="legalArticle" data-lovdata-URL="LTI/forskrift/2006-12-22-1532/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" id="paragraf-7-ledd-1">Den som forsettlig eller uaktsomt overtrer bestemmelser fastsatt i eller i medhold av denne forskrift, straffes med bøter.</article></article><article class="legalArticle" data-lovdata-URL="LTI/forskrift/2006-12-22-1532/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og endring</span></h2><article class="legalP" id="paragraf-8-ledd-1">Denne forskrift trer i kraft 1. april 2007. Miljøverndepartementet kan endre forskriften.</article></article><section class="section" id="kapittel-1" data-lovdata-URL="LTI/forskrift/2006-12-22-1532/KAPITTEL_1"><h2>Merknader til de enkelte bestemmelsene</h2><article class="defaultP"><i>Til § 1 Gebyr og formål</i></article><article class="legalP" id="kapittel-1-ledd-1">Paragrafen fastslår både grunnlaget for gebyrplikten i tillegg til å gjøre rede for formålet. Formålet med gebyret er å muliggjøre aktive informasjons- og skjøtselstiltak i tråd med Regjeringens overordnete mål for ivaretakelsen av Svalbards særegne villmarksnatur. Hensikten med gebyret er at den som besøker Svalbard skal være med og betale utgifter til skjøtsel, tilrettelegging, informasjon mv. Gebyret skal ikke være så høyt at det representerer en økonomisk hindring for de tilreisende, eller får betydning for inntjeningen i det lokale reiselivet. Det blir også presisert at gebyret går inn i Svalbards miljøvernfond, jf. svalbardmiljøloven § 98.</article> <article class="defaultP" margin-top="true"><i>Til § 2 Geografisk avgrensning</i></article><article class="legalP" id="kapittel-1-ledd-2">Det vil være mest i samsvar med prinsippet om at miljøpåvirker skal betale dersom alle passasjerer om bord på skip som besøker Svalbards indre farvann, og enten legger til kai eller ankrer opp, betaler miljøgebyret. Som indre farvann regner man farvannet innenfor de rette grunnlinjene, dvs. særlig havner, fjorder og bukter, jf. forskrift 1. juni 2001 nr. 556 om grunnlinjene for det norske sjøterritorium ved Svalbard. Utgangspunktet er at de som besøker Svalbards landområder eller indre farvann skal betale miljøgebyret uavhengig av om det er den eneste eller en av flere destinasjoner på reisen. Paragrafen innebærer at skip må ta opphold i indre farvann ved enten å ankre opp eller legge til kai for at gebyrplikten skal inntre. Dersom det viser seg at denne avgrensingen får uheldige konsekvenser, vil departementet vurdere dette på nytt.</article> <article class="defaultP" margin-top="true"><i>Til § 3 Gebyrplikt</i></article><article class="legalP" id="kapittel-1-ledd-3">Betaling av gebyret knyttes til kjøp av flybillett eller båtbillett, og gebyret vil bli krevd inn via Avinor for reisende med fly. Dette innebærer at de som reiser til Svalbard uten å løse billett ikke vil bli omfattet av ordningen. For reisende til Svalbard med fly vil miljøgebyret innkreves ved avreise fra Svalbard. Den gruppen tilreisende som ikke er avgiftspliktige etter takstregulativet for 2006 § 1-4 og § 3-1 til § 3-6 vil heller ikke betale miljøgebyr. Miljøverndepartementet legger da til grunn at det ikke gjøres omfattende endringer i avgrensingen av de passasjergruppene som ikke svarer avgift i det til enhver tid gjeldende takstregulativet. Tilreisende med egen båt vil betale gebyret på forskudd i forbindelse med melding til Sysselmannen. Når det gjelder cruisepassasjerer, legger departementet til grunn at de har betalt gebyret som en del av sin billett. Men betaling fra reisearrangør kan skje etterskuddsvis. Forskriftsutkastet åpner for dette ved at departementet kan dispensere, jf. § 5. Svalbardmiljøloven § 78 må forstås slik at den også gir rom for praktiske ordninger der reisearrangører pålegges et ansvar for at gebyret blir betalt. I de tilfeller der man er deltager i et opplegg arrangert av en reisearrangør, kan det være mest hensiktsmessig at ansvaret for innkrevning og betaling ligger hos reisearrangøren.</article><article class="legalP" id="kapittel-1-ledd-4">Departementet legger derfor opp til at ansvaret for betaling av miljøgebyret for cruisepassasjerer på oversjøiske cruiseskip legges på reisearrangøren. All turoperatørvirksomhet og seilinger skal rapporteres til Sysselmannen etter at de har funnet sted, jf. turistforskriften § 7, 7. ledd. Man kan da knytte betaling av gebyret til denne rapporteringen.</article> <article class="defaultP" margin-top="true"><i>Til § 4 Refusjon</i></article><article class="legalP" id="kapittel-1-ledd-5">Departementet har lagt vekt på å finne en refusjonsordning som er enkel og lite byrdefull for de fastboende. Det vil i starten være nødvendig med en manuell håndtering av refusjonsordningen. De fastboende må kontakte Sysselmannen og kreve refusjon ved å legge fram kvittering for reisen, ev. del av en billett eller kvittering for elektronisk reise. Sysselmannen kan på sine nettsider eller fondets nettsider legge ut et skjema som en fyller ut med navn, angir navn/nr. på flyreisen og oppgir bankkontonummer for utbetaling av refusjonen. Man vil etter hvert forsøke å automatisere refusjonsordningen ved hjelp av tekniske løsninger.</article> <article class="defaultP" margin-top="true"><i>Til § 5 Dispensasjon</i></article><article class="legalP" id="kapittel-1-ledd-6">Miljøverndepartementet kan gjøre unntak fra forskriften når særlige grunner foreligger. Det er vanskelig å si noe konkret om hva som må til av særlige grunner for å gjøre unntak, men se kommentarene til § 3. Bestemmelsen er ment å være en sikkerhetsventil.</article> <article class="defaultP" margin-top="true"><i>Til § 6 Tvangsmulkt</i></article><article class="legalP" id="kapittel-1-ledd-7">Bestemmelsen viderefører svalbardmiljølovens bestemmelse om tvangsmulkt, jf. lovens § 96.</article> <article class="defaultP" margin-top="true"><i>Til § 7 Straff</i></article><article class="legalP" id="kapittel-1-ledd-8">Bestemmelsen viderefører svalbardmiljølovens bestemmelse om straff, jf. lovens § 99, med unntak av at strafferammen her bare er bøter.</article> <article class="defaultP" margin-top="true"><i>Til § 8 Ikrafttredelse og endring</i></article><article class="legalP" id="kapittel-1-ledd-9">Forskriften trer i kraft 1. april 2007 for å gi relevante aktører nok tid til å få tekniske løsninger knyttet til innkrevningen på plass. Det er hensiktsmessig at departementet gis adgang til å endre forskriften, særlig med tanke på § 3 om størrelsen på gebyret og ev. endringer i takstregulativet.</article></section></main></body></html>