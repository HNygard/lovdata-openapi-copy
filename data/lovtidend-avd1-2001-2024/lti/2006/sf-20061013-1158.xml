<!DOCTYPE html><html lang="no"><head><title>Forskrift til lov om folkehøyskoler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-10-13-1158</dd><dt class="dokid">DokumentID</dt><dd class="dokid">LTI/forskrift/2006-10-13-1158</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 13 s 1694</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-17-1711</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-12-06-72/§4</li><li>lov/2002-12-06-72/§6</li></ul></dd><dt class="dateOfPublication">Kunngjort</dt><dd class="dateOfPublication">2006-10-17</dd><dt class="lastupdated">Rettet</dt><dd class="lastupdated">2006-11-17 (se nederst)</dd><dt class="journalNumber">Journalnummer</dt><dd class="journalNumber">2006-0855</dd><dt class="titleShort">Korttittel</dt><dd class="titleShort">Forskrift til folkehøyskoleloven</dd><dt class="title">Tittel</dt><dd class="title">Forskrift til lov om folkehøyskoler.</dd><dt class="miscInformation">Annet om dokumentet</dt><dd class="miscInformation">Fastsatt av Kunnskapsdepartementet 13. oktober 2006 med hjemmel i lov 6. desember 2002 nr. 72 om folkehøyskoler (folkehøyskoleloven) § 4 og § 6.</dd><dt class="refid">RefID</dt><dd class="refid">forskrift/2006-10-13-1158</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om folkehøyskoler.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Kunngjøring av kurs</li><li>§ 4. Kursordninger</li><li>§ 5. Utenlandske elever</li><li>§ 6. Internat</li><li>§ 7. Rapportering av elevtall</li><li>§ 8. Elever som teller dobbelt ved beregning av tilskudd</li><li>§ 9. Tilskuddsmodell</li><li>§ 10. Regnskap</li><li>§ 11. Revisjon</li><li>§ 12. Folkehøyskolens kontroll</li><li>§ 13. Departementets og Riksrevisjonens kontroll</li><li>§ 14. Kvalitetsutvikling</li><li>§ 15. Kvalifikasjonskrav til undervisningspersonalet</li><li>§ 16. Taushetsplikt</li><li>§ 17. Reaksjonsformer ved brudd på forskriftene eller manglende oppfylling</li><li>§ 18. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2006-10-13-1158" id="dokument"><h1>Forskrift til lov om folkehøyskoler.</h1><article class="legalArticle" data-lovdata-URL="LTI/forskrift/2006-10-13-1158/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder skoler som mottar offentlig tilskudd etter folkehøyskoleloven.</article></article><article class="legalArticle" data-lovdata-URL="LTI/forskrift/2006-10-13-1158/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Langkurs:</i> Kurs som varer 95 dager eller mer, fordelt over minst 16 1/2 uke.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Kortkurs:</i> Kurs som varer minst to dager og maksimum 94 dager.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Elev:</i> Deltager på langkurs eller kortkurs som er over normal alder for gjennomført grunnskole.</article></article></li><li data-li-identifier="d)" data-name="d)"><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Årselev:</i> Elev som følger langkurs på 190 dager fordelt over 33 uker.</article></article></li><li data-li-identifier="e)" data-name="e)"><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1"><i>Elev med redusert funksjonsevne:</i> Elev med tap av, skade på eller avvik i en kroppsdel eller i en av kroppens psykologiske, fysiologiske eller biologiske funksjoner.</article></article></li></ul></article><article class="legalArticle" data-lovdata-URL="LTI/forskrift/2006-10-13-1158/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kunngjøring av kurs</span></h2><article class="legalP" id="paragraf-3-ledd-1">Kurs som inngår i tilskuddsgrunnlaget skal være åpne for alle, og må være offentliggjort gjennom annonsering, kurskatalog eller på annen tilfredsstillende måte.</article><article class="legalP" id="paragraf-3-ledd-2">Eventuelle opptaksrutiner og opptakskriterier må gjøres kjent for søkerne på det aktuelle kurs.</article><article class="legalP" id="paragraf-3-ledd-3">Kurs som inngår i tilskuddsgrunnlaget må kunne dokumenteres og være i overensstemmelse med de rammer som er gitt for kursordninger i § 4, jf. § 12. Hvert kurs skal være en selvstendig enhet, organisert med egen plan og kan ikke være en del av et annet kurs eller arrangement.</article></article><article class="legalArticle" data-lovdata-URL="LTI/forskrift/2006-10-13-1158/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kursordninger</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-4-punkt-1"><span class="miscHeadline"><i>Langkurs</i></span><article class="legalP" id="paragraf-4-punkt-1-ledd-1">Elever på langkurs skal ha et undervisningsprogram på minst 24 timer per uke. Lørdag er normalt skoledag. Undervisningsomfanget skal normalt være minst 4 timer hver dag. Maksimalt elevtall på enkeltkurs er 120 prosent av internatkapasiteten, jf. § 6.</article></article></li><li data-li-identifier="b)" data-name="b)"><article class="listArticle" id="paragraf-4-punkt-2"><span class="miscHeadline"><i>Kortkurs</i></span><article class="legalP" id="paragraf-4-punkt-2-ledd-1">Undervisningsomfanget på kortkurs skal være på minst 12 timer, og normalt minst 4 timer hver dag.</article><article class="legalP" id="paragraf-4-punkt-2-ledd-2">Maksimalt elevtall på enkeltkurs er 120 prosent av internatkapasiteten, jf. § 6.</article><article class="legalP" id="paragraf-4-punkt-2-ledd-3">Kurs som har reising som del av opplegget, skal settes inn i en pedagogisk sammenheng. I tilknytning til kursene skal elevene utføre forarbeid og etterarbeid på skolen.</article><article class="legalP" id="paragraf-4-punkt-2-ledd-4">Tilskuddsberettiget undervisning på kortkurs skal som hovedregel foregå i Norge. Deler av undervisningen kan likevel legges utenlands dersom dette skjer etter et forsvarlig pedagogisk opplegg.</article><article class="legalP" id="paragraf-4-punkt-2-ledd-5">Den enkelte skole har det pedagogiske og praktiske ansvaret for alle kurs. På kortkurs må skolens eget personale ha minst 25 prosent av undervisningen på hvert enkelt kurs.</article></article></li></ul></article><article class="legalArticle" data-lovdata-URL="LTI/forskrift/2006-10-13-1158/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utenlandske elever</span></h2><article class="legalP" id="paragraf-5-ledd-1">Maksimum 10 prosent av elevene ved en folkehøyskole kan være statsborgere av land utenfor EØS-området og Nordvest-Russland. Begrensningen gjelder kun utenlandske statsborgere som har oppholdstillatelse i utdanningsøyemed. Departementet kan i særlige tilfeller gjøre unntak fra første punktum.</article></article><article class="legalArticle" data-lovdata-URL="LTI/forskrift/2006-10-13-1158/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Internat</span></h2><article class="legalP" id="paragraf-6-ledd-1">På langkurs må skolens internat integreres i det totale skoleopplegget, og minst 80 prosent av elevene må bo på internatet.</article><article class="legalP" id="paragraf-6-ledd-2">Departementet fastsetter både skolens internatkapasitet og maksimale årselevtall. Dette gjøres minimum hvert femte år.</article></article><article class="legalArticle" data-lovdata-URL="LTI/forskrift/2006-10-13-1158/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering av elevtall</span></h2><article class="legalP" id="paragraf-7-ledd-1">Folkehøyskolene skal rapportere elevtallet på langkurs per 1. oktober og 1. april hvert år til Statistisk sentralbyrå (SSB). Deltidselever regnes om til heltidselever ved å dele antall kurstimer per uke på 24. Elever på kurs som går over færre enn 190 dager, regnes om til årselever ved å dele antall kursdager på 190.</article><article class="legalP" id="paragraf-7-ledd-2">Elevtallet på kortkurs rapporteres samlet per kalenderår til SSB. Bare den som har deltatt på minst 75 prosent av kurset rapporteres. Elever på kortkurs regnes om til årselever ved å dele antall kursdager på 190. Tilskuddsberettigede kursdager skal ha minst 4 undervisningstimer. To kursdager med minst 2 timer undervisning hver dag, kan regnes om og rapporteres som én kursdag.</article><article class="legalP" id="paragraf-7-ledd-3">Rapport om kursvirksomheten skal sendes til SSB innen de frister departementet fastsetter. Departementet fastsetter på grunnlag av disse rapport fra SSB skolens årselevtall.</article></article><article class="legalArticle" data-lovdata-URL="LTI/forskrift/2006-10-13-1158/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Elever som teller dobbelt ved beregning av tilskudd</span></h2><article class="legalP" id="paragraf-8-ledd-1">Elev som på grunn av redusert funksjonsevne er avhengig av støtte og hjelp i den totale pedagogiske situasjonen, regnes som to elever. Skolen skal før innrapportering ha dokumentasjon for at eleven har en redusert funksjonsevne som utløser et særskilt tilretteleggingsbehov ved folkehøyskolen. Skolen vurderer i samarbeid med søker og pedagogisk/sosial/medisinsk instans utenfor skolen et tilrettelagt opplegg.</article><article class="legalP" id="paragraf-8-ledd-2">Dokumentasjonen skal være tilgjengelig for kontroll. De økte ressursene skal brukes til ulike tiltak for den det gjelder, og det skal foreligge dokumentasjon for bruken.</article><article class="legalP" id="paragraf-8-ledd-3">For enkeltelever som tas opp på spesielle vilkår gjennom avtaler med kommuner eller Arbeids- og velferdsetaten, må en eventuell dobbelttelling oppgis til kommune eller Arbeids- og velferdsetaten som en del av finansieringsgrunnlaget. Skolen skal ha dokumentasjon for at dette er ivaretatt.</article></article><article class="legalArticle" data-lovdata-URL="LTI/forskrift/2006-10-13-1158/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilskuddsmodell</span></h2><article class="legalP" id="paragraf-9-ledd-1">Alle skoler skal ha tilskudd fra alle tre tilskuddselementer som er fastsatt i folkehøyskoleloven § 4: basistilskudd, tilskudd per elev og tilskudd til husleie.</article><article class="legalP" id="paragraf-9-ledd-2">Basistilskudd gis med samme beløp til alle skolene.</article><article class="legalP" id="paragraf-9-ledd-3">Tilskudd per elev fastsettes på grunnlag av et tilskuddsgrunnlag som framkommer ved en omregning av årselevtallet. Årselevtallet på kortkurs skal regnes om i henhold til en omregningstabell fastsatt av departementet. Summen av årselevtall på langkurs og omregnet årselevtall på kortkurs omregnes deretter slik:<p class="leddfortsettelse">Elevtall til og med 75 multipliseres med 2,4.</p><p class="leddfortsettelse">Elevtall over 75 multipliseres med 1,7.</p></article><article class="legalP" id="paragraf-9-ledd-4">Departementet fordeler tilskudd til husleie på grunnlag av innstilling fra Folkehøgskolerådet.</article><article class="legalP" id="paragraf-9-ledd-5">Skoler som får særtilskudd på grunn av en høy andel funksjonshemmede elever, får fastsatt en årlig sats per elev.</article></article><article class="legalArticle" data-lovdata-URL="LTI/forskrift/2006-10-13-1158/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Regnskap</span></h2><article class="legalP" id="paragraf-10-ledd-1">Alle folkehøyskoler skal føre regnskap. Regnskapsføringen skal være i samsvar med reglene i lov 17. juli 1998 nr. 56 om årsregnskap m.v. (regnskapsloven). Kontoplanen skal bygge på Norsk Standard 4102, med egen konto for statstilskudd.</article><article class="legalP" id="paragraf-10-ledd-2">Folkehøyskoler som eies av en fylkeskommune og som drives i henhold til kommuneloven, kan føre regnskap etter bestemmelsene i lov 25. september 1992 nr. 107 om kommuner og fylkeskommuner (kommuneloven).</article><article class="legalP" id="paragraf-10-ledd-3">Årsregnskapet skal inneholde en note som opplyser om inntekter fra offentlige finansieringskilder, fordelt på ulike typer kilder.</article><article class="legalP" id="paragraf-10-ledd-4">Årsregnskap, årsberetning og revisors beretning skal uten oppfordring sendes departementet innen 1. juni året etter regnskapsåret.</article></article><article class="legalArticle" data-lovdata-URL="LTI/forskrift/2006-10-13-1158/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Revisjon</span></h2><article class="legalP" id="paragraf-11-ledd-1">Revisjon skal utføres av statsautorisert eller registrert revisor i samsvar med lov 15. januar 1999 nr. 2 om revisjon og revisorer (revisorloven). Folkehøyskoler som fører regnskap etter kommuneloven, jf. § 10, kan benytte revisor i henhold til kommunelovens bestemmelser.</article><article class="legalP" id="paragraf-11-ledd-2">Revisor skal i tillegg til regnskapsrevisjon bekrefte elevtallet på skolen, herunder kontrollere om elevtallet er dokumentert i henhold til bestemmelsene i § 7, § 8 og § 12. Bekreftelsen skal gis med standardtekst som departementet fastsetter.</article><article class="legalP" id="paragraf-11-ledd-3">Styret plikter å gjøre revisor kjent med folkehøyskoleloven, forskrift til denne og andre relevante dokumenter.</article></article><article class="legalArticle" data-lovdata-URL="LTI/forskrift/2006-10-13-1158/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Folkehøyskolens kontroll</span></h2><article class="legalP" id="paragraf-12-ledd-1">Skolen er ansvarlig for at offentlig tilskudd brukes i samsvar med folkehøyskolen, forskrift og vilkår for tilskudd. Alle forhold som danner grunnlag for eller påvirker skolens tilskudd, skal dokumenteres.</article><article class="legalP" id="paragraf-12-ledd-2">Skolen er ansvarlig for at det finnes tilfredsstillende system for registrering av kurs, og at alle kurs er i samsvar med rammer for kursordning, jf. § 4. Skolene plikter å ha et tilfredsstillende administrativt system for registrering av elevenes frammøte og fravær, og å holde registreringen à jour.</article><article class="legalP" id="paragraf-12-ledd-3">På langkurs skal fravær registreres i dager og enkelttimer. For deltidselever registreres fravær kun i timer. Frammøte skal attesteres av ansvarlig undervisningspersonale (faglærer) og rektor.</article><article class="legalP" id="paragraf-12-ledd-4">Kortkurs skal dokumenteres. Dokumentasjonen skal inneholde frammøtelister som er underskrevet av kursleder eller lærer, og for hvert kurs skal det foreligge dokumentasjon på kunngjøring av kurset, kursplan, kursdatoer, kurstimer, kursdeltakeres frammøte og fravær, navn, fødselsdato, adresse og oversikt over skolens rapportering til departementet.</article><article class="legalP" id="paragraf-12-ledd-5">Dokumentasjon skal være tilgjengelig for skolens revisor, departementet og Riksrevisjonen, og oppbevares på skolen i minst 10 år.</article></article><article class="legalArticle" data-lovdata-URL="LTI/forskrift/2006-10-13-1158/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Departementets og Riksrevisjonens kontroll</span></h2><article class="legalP" id="paragraf-13-ledd-1">Departementet og Riksrevisjonen kan iverksette kontroll av grunnlag for beregning av offentlig tilskudd, av at vilkårene for offentlig tilskudd for øvrig er oppfylt og at det offentlige tilskuddet nyttes i samsvar med forutsetningene i lov om folkehøyskoler, forskrift, rundskriv og tilskuddsbrev.</article><article class="legalP" id="paragraf-13-ledd-2">Skolen plikter på anmodning fra departementet og Riksrevisjonen å legge fram regnskapsbilag og annen dokumentasjon som dokumenterer grunnlaget for tildeling av offentlig tilskudd eller viser hvordan det offentlige tilskuddet er brukt.</article></article><article class="legalArticle" data-lovdata-URL="LTI/forskrift/2006-10-13-1158/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kvalitetsutvikling</span></h2><article class="legalP" id="paragraf-14-ledd-1">Hver skole skal utarbeide dokumentasjon som klargjør og definerer skolens verdigrunnlag og målsetting. Dokumentasjonen skal også omfatte prosedyre for selvevaluering, kvalitetssikring og kvalitetsutvikling.</article><article class="legalP" id="paragraf-14-ledd-2">Skolen utarbeider hvert år selvevalueringsrapport. Rapporten sendes innen 1. juni til departementet.</article><article class="legalP" id="paragraf-14-ledd-3">Departementet kan foreta periodiske metaevalueringer.</article></article><article class="legalArticle" data-lovdata-URL="LTI/forskrift/2006-10-13-1158/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Kvalifikasjonskrav til undervisningspersonalet</span></h2><article class="legalP" id="paragraf-15-ledd-1">Den som tilsettes som lærer i folkehøyskolen, må fylle kravene til kompetanse for undervisning i grunnskolen eller videregående skole etter lov 17. juli 1998 nr. 61 om grunnskolen og den vidaregåande opplæringa (opplæringslova) med forskrifter. Ved behov kan tilsetting også skje på grunnlag av kvalifikasjonskrav den enkelte skole stiller.</article></article><article class="legalArticle" data-lovdata-URL="LTI/forskrift/2006-10-13-1158/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Taushetsplikt</span></h2><article class="legalP" id="paragraf-16-ledd-1">Regler om taushetsplikt i lov 10. februar 1967 om behandlingsmåten i forvaltningssaker (forvaltningsloven) § 13 – § 13e gjelder ved behandling av saker etter denne forskriften.</article></article><article class="legalArticle" data-lovdata-URL="LTI/forskrift/2006-10-13-1158/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Reaksjonsformer ved brudd på forskriftene eller manglende oppfylling</span></h2><article class="legalP" id="paragraf-17-ledd-1">Overtredelse av bestemmelsene i denne forskrift eller manglende oppfylling, kan medføre at offentlig tilskudd blir holdt tilbake eller stanset, jf. § 3 i folkehøyskoleloven.</article><article class="legalP" id="paragraf-17-ledd-2">Dersom det tildeles for høyt offentlig tilskudd fordi skolen har gitt uriktige opplysninger, kan skolen pålegges å tilbakebetale den urettmessige delen av tilskuddet med tillegg av rente. Rentesatsen fastsettes i henhold til lov 17. desember 1976 nr. 100 om renter ved forsinket betaling m.m. (forsinkelsesrenteloven) § 3. Renteberegningen løper fra den dagen tilskuddet blir mottatt.</article></article><article class="legalArticle" data-lovdata-URL="LTI/forskrift/2006-10-13-1158/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Forskriften gjelder fra 1. januar 2007. Fra samme tidspunkt oppheves forskrift 17. desember 2002 nr. 1711 til lov om folkehøyskoler.</article></article><section class="section" id="kapittel-1" data-lovdata-URL="LTI/forskrift/2006-10-13-1158/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2006 hefte 14 (Rettelse)</article> <article class="defaultP" margin-top="true">§ 12 første ledd første punktum skal lyde:</article><article class="legalP" id="kapittel-1-ledd-1">Skolen er ansvarlig for at offentlig tilskudd brukes i samsvar med <i>folkehøyskoleloven</i>, forskrift og vilkår for tilskudd.</article></section></main></body></html>