<!DOCTYPE html><html lang="no"><head><title>Forskrift om endring i forskrift om melding av foretakssammenslutninger mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-11-29-1354</dd><dt class="dokid">DokumentID</dt><dd class="dokid">LTI/forskrift/2006-11-29-1354</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1899</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-04-28-673</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§18</li><li>forskrift/2004-04-16-631</li><li>forskrift/2004-10-01-1304</li><li>forskrift/2005-12-16-1479</li></ul></dd><dt class="dateOfPublication">Kunngjort</dt><dd class="dateOfPublication">2006-12-08</dd><dt class="journalNumber">Journalnummer</dt><dd class="journalNumber">2006-0959</dd><dt class="titleShort">Korttittel</dt><dd class="titleShort">Endr. i forskrift om melding av fusjon</dd><dt class="title">Tittel</dt><dd class="title">Forskrift om endring i forskrift om melding av foretakssammenslutninger mv.</dd><dt class="miscInformation">Annet om dokumentet</dt><dd class="miscInformation">Fastsatt av Fornyings- og administrasjonsdepartementet 29. november 2006 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 18 femte ledd, jf. delegeringsvedtak 16. april 2004 nr. 631, omorganiseringsvedtak 1. oktober 2004 nr. 1304 og omorganiseringsvedtak 16. desember 2005 nr. 1479.</dd><dt class="refid">RefID</dt><dd class="refid">forskrift/2006-11-29-1354</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om melding av foretakssammenslutninger mv.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-11-29-1354" id="dokument"><h1>Forskrift om endring i forskrift om melding av foretakssammenslutninger mv.</h1><section class="section" data-name="kapI" id="kapittel-1" data-lovdata-URL="LTI/forskrift/2006-11-29-1354/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. april 2004 nr. 673 om melding av foretakssammenslutninger mv. gjøres følgende endringer:</article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-2">Den alminnelige meldeplikten i konkurranseloven § 18 første ledd gjelder ikke:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">dersom de involverte foretakene har en samlet årlig omsetning i Norge under 50 millioner kroner, eller</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">dersom bare ett av de involverte foretakene har en årlig omsetning i Norge over 20 millioner kroner.</article></article></li></ul></article> <article class="defaultP" margin-top="true">§ 2 tredje ledd nytt første punktum skal lyde:</article><article class="legalP" id="kapittel-1-ledd-3">Ved erverv av kontroll etter konkurranseloven § 17 første ledd bokstav b første strekpunkt skal omsetningen til alle foretak som kontrolleres av den eller de ervervende personer tas med ved beregningen av årlig omsetning.</article> <article class="defaultP" margin-top="true">§ 2 tidligere tredje ledd blir nytt annet og tredje punktum i tredje ledd, og skal lyde:</article><article class="legalP" id="kapittel-1-ledd-4">Ved erverv av kontroll etter konkurranseloven § 17 første ledd bokstav b annet strekpunkt skal omsetningen til alle foretak i samme konsern som det eller de ervervende foretak tas med ved beregningen av årlig omsetning. Omsetning innen de økonomiske enhetene etter første og annet punktum skal trekkes fra.</article> <article class="defaultP" margin-top="true">I merknadene til forskriften skal merknaden til § 2 lyde:</article><article class="legalP" id="kapittel-1-ledd-5">Bestemmelsens <i>første ledd</i> oppstiller to alternative vilkår for at en foretakssammenslutning skal være unntatt fra den alminnelige meldeplikten. Det er tilstrekkelig at ett av dem er oppfylt for at unntaket skal komme til anvendelse. En foretakssammenslutning er etter bestemmelsen unntatt fra den alminnelige meldeplikten enten dersom de involverte foretakenes samlede årlige omsetning i Norge er mindre enn 50 millioner kroner, eller dersom bare ett av de involverte foretakene har en årlig omsetning i Norge over 20 millioner kroner. Begrunnelsen for unntaket er at sammenslutninger mellom små foretak, eller mellom ett stort og ett eller flere små foretak, i de aller fleste tilfeller ikke fører til eller forsterker en vesentlig begrensning av konkurransen, og det vil derfor heller ikke være aktuelt med inngrep etter konkurranseloven § 16.</article><article class="legalP" id="kapittel-1-ledd-6">I <i>annet ledd</i> knyttes begrepet «årlig omsetning» til regnskapslovens regler om beregning av salgsinntekt. Dermed kan foretakene hente tallene fra forrige års regnskaper når de skal vurdere om de er omfattet av alminnelig meldeplikt. Der forskrifter til regnskapsloven gir regler som fraviker eller utfyller regnskapslovens regler for foretak innen visse bransjer, gis disse tilsvarende anvendelse etter meldepliktforskriften. Det gjelder for eksempel særregler for finansieringsforetak, forsikringsforetak, verdipapirforetak, eiendomsmeglere og inkassovirksomhet. Som hovedregel skal omsetningen tilsvare summen av de varer og tjenester som er solgt som ledd i foretakets alminnelige virksomhet i løpet av året. At bare salg knyttet til den alminnelige virksomheten skal regnes med, innebærer at salg av for eksempel fast eiendom ikke skal regnes med – med mindre nettopp salg av fast eiendom er foretakets alminnelige virksomhet. Uttrykket varer og tjenester omfatter også renteinntekter.</article><article class="legalP" id="kapittel-1-ledd-7">I <i>tredje ledd første punktum</i> slås det fast at ved erverv av kontroll etter konkurranseloven § 17 første ledd bokstav b første strekpunkt skal omsetningen til alle foretak som kontrolleres av den eller de ervervende personer tas med ved beregningen av årlig omsetning. Ved beregning av årlig omsetning etter konkurranseloven § 17 første ledd bokstav b annet strekpunkt skal omsetningen til alle foretak i samme konsern som det eller de ervervende foretak tas med, jf. forskriften § 2 tredje ledd annet punktum. På selgersiden er det kun det solgte selskapet eller delen av selskapet, som skal regnes med. Salg mellom foretak i samme konsern skal trekkes fra ved beregning av omsetning. Foretakssammenslutninger som er omfattet av unntaket, kan i enkelte tilfeller føre til en vesentlig begrensning av konkurransen. Det kan dersom konkurransesituasjonen tilsier det, være av interesse for Konkurransetilsynet å følge enkelte aktører eller markeder særlig nøye når det gjelder strukturendringer. I slike tilfeller kan Konkurransetilsynet etter <i>fjerde ledd</i> pålegge enkeltforetak eller grupper av foretak å sende inn alminnelig melding for de foretakssammenslutninger de er involvert i selv om foretakssammenslutningene er omfattet av unntaket i første ledd. Dersom det er snakk om en gruppe foretak som ikke er navngitt, for eksempel dersom pålegget skal gjelde generelt for et marked eller en bransje, må pålegget gis ved forskrift. Et alternativ til å pålegge alminnelig meldeplikt er å gi pålegg om fullstendig melding etter § 4 tredje ledd (jf. merknadene til § 4 nedenfor) for en konkret foretakssammenslutning.</article><article class="legalP" id="kapittel-1-ledd-8">I <i>femte ledd</i> unntas foretakssammenslutninger som er omfattet av reglene om fusjonskontroll i EU/EØS. Dette er sagt uttrykkelig slik at det ikke skal oppstå tvil om man skal melde foretakssammenslutninger som oppfyller terskelverdiene i fusjonsforordningen også til Konkurransetilsynet.</article></section><section class="section" data-name="kapII" id="kapittel-2" data-lovdata-URL="LTI/forskrift/2006-11-29-1354/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2007.</article></section></main></body></html>