<!DOCTYPE html><html lang="no"><head><title>Forskrift om pseudonymt register for individbasert pleie- og omsorgsstatistikk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-02-17-204</dd><dt class="dokid">DokumentID</dt><dd class="dokid">LTI/forskrift/2006-02-17-204</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 3 s 294</dd><dt class="dateInForce">I kraft fra</dt><dd class="dateInForce">2006-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-05-18-24/§3</li><li>lov/2001-05-18-24/§8</li><li>lov/2001-05-18-24/§9</li><li>lov/2001-05-18-24/§10</li><li>lov/2001-05-18-24/§16</li><li>lov/2001-05-18-24/§17</li></ul></dd><dt class="dateOfPublication">Kunngjort</dt><dd class="dateOfPublication">2006-02-21</dd><dt class="journalNumber">Journalnummer</dt><dd class="journalNumber">2006-0156</dd><dt class="titleShort">Korttittel</dt><dd class="titleShort">Forskrift om IPLOS-registeret</dd><dt class="title">Tittel</dt><dd class="title">Forskrift om pseudonymt register for individbasert pleie- og omsorgsstatistikk.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. februar 2006 med hjemmel i lov 18. mai 2001 nr. 24 om helseregistre og behandling av helseopplysninger (helseregisterloven) § 3 tredje ledd, § 8 annet, fjerde og femte ledd, § 9 annet ledd, § 10, § 16 fjerde ledd og § 17 fjerde ledd. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2006-02-17-204</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pseudonymt register for individbasert pleie- og omsorgsstatistikk.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Etablering av IPLOS-registeret</li><li>§ 1-2. Definisjoner</li><li>§ 1-3. IPLOS-registerets formål</li><li>§ 1-4. Lovlig bruk av registeret</li><li>§ 1-5. Databehandlingsansvarlig</li><li>§ 1-6. Databehandler</li><li>§ 1-7. Tiltrodd pseudonymforvalter (TPF)</li><li>§ 1-8. Opplysninger i IPLOS-registeret</li><li>§ 1-9. Koding og klassifisering av opplysningene i IPLOS-registeret</li></ul></li><li>Kapittel 2. Innsending av opplysninger fra kommunene mv.<ul class="tocSubUl"><li>§ 2-1. Kommunens plikt til å sende inn opplysninger</li><li>§ 2-2. Tidspunkt for innsending</li><li>§ 2-3. Overføringsformat og kvalitetskontroll</li><li>§ 2-4. Ansvar for sikring av at opplysningene er korrekte</li></ul></li><li>Kapittel 3. Pseudonymisering hos TPF<ul class="tocSubUl"><li>§ 3-1. Pseudonymene</li><li>§ 3-2. Utstedelse av pseudonymer</li></ul></li><li>Kapittel 4. Taushetsplikt, informasjonssikkerhet og internkontroll<ul class="tocSubUl"><li>§ 4-1. Forbud mot samtidig tilgang</li><li>§ 4-2. Taushetsplikt</li><li>§ 4-3. Tilgang til IPLOS-registeret</li><li>§ 4-4. Plikt til å sørge for informasjonssikkerhet, internkontroll</li><li>§ 4-5. Innholdet i internkontrollen</li></ul></li><li>Kapittel 5. Sammenstilling og utlevering av opplysninger<ul class="tocSubUl"><li>§ 5-1. Utlevering av statistikk fra IPLOS-registeret</li><li>§ 5-2. Utlevering av opplysninger fra IPLOS-registeret</li><li>§ 5-3. Adgangen til å sammenstille opplysninger i IPLOS-registeret med opplysninger i andre registre</li><li>§ 5-4. Hvordan sammenstille opplysninger</li><li>§ 5-5. Kostnader</li><li>§ 5-6. Oversikt over utleveringene</li></ul></li><li>Kapittel 6. Den registrertes rett til informasjon og innsyn<ul class="tocSubUl"><li>§ 6-1. Den registrertes rett til informasjon</li><li>§ 6-2. Innsynsrett</li></ul></li><li>Kapittel 7. Bevaring av opplysninger i registeret og straffebestemmelse<ul class="tocSubUl"><li>§ 7-1. Bevaring av opplysningene</li><li>§ 7-2. Straff</li></ul></li><li>Kapittel 8. Avsluttende bestemmelser<ul class="tocSubUl"><li>§ 8-1. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-02-17-204" id="dokument"><h1>Forskrift om pseudonymt register for individbasert pleie- og omsorgsstatistikk.</h1><section class="section" data-name="kap1" id="kapittel-1" data-lovdata-URL="LTI/forskrift/2006-02-17-204/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2006-02-17-204/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Etablering av IPLOS-registeret</span></h3><article class="legalP" id="kapittel-1-paragraf-1-ledd-1">Denne forskriften etablerer et landsomfattende pseudonymt register for individbasert pleie- og omsorgsstatistikk (IPLOS). Forskriften gir bestemmelser for innsamling og behandling, utlevering og lagring av opplysninger i registeret.</article></article><article class="legalArticle" data-lovdata-URL="LTI/forskrift/2006-02-17-204/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I forskriften forstås med:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>pseudonyme helseopplysninger:</i> helseopplysninger der identitet er kryptert eller skjult på annet vis, men likevel individualisert slik at det lar seg gjøre å følge hver person uten at identiteten røpes;</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>kryptering:</i> omforming av opplysninger slik at de ikke kan leses eller rekonstrueres av uvedkommende;</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>dekryptering:</i> rekonstruksjon av krypterte opplysninger;</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>IPLOS-registeret:</i> datasystem hvor det oppbevares pseudonymiserte og kvalitetskontrollerte opplysninger om personer som har søkt, mottar eller har mottatt pleie- og omsorgstjenester;</article></article></li><li data-li-identifier="5." data-name="5."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>pleie- og omsorgstjenester:</i> omfatter i denne forskriften de tjenester som ytes med hjemmel i sosialtjenesteloven § 4-3, jf. § 4-2 bokstav a-e, og hjemmesykepleie, inklusive psykisk helsetjeneste, sykehjem eller boform med heldøgns omsorg og pleie, samt habilitering og rehabilitering i og utenfor institusjon, jf. kommunehelsetjenesteloven § 1-3;</article></article></li><li data-li-identifier="6." data-name="6."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>tiltrodd pseudonymforvalter (TPF):</i> en uavhengig instans som tildeler og forvalter av pseudonymer på oppdrag fra den databehandlingsansvarlige.</article></article></li></ul></article></article><article class="legalArticle" data-lovdata-URL="LTI/forskrift/2006-02-17-204/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">IPLOS-registerets formål</span></h3><article class="legalP" id="kapittel-1-paragraf-3-ledd-1">Formålet med IPLOS-registeret er å samle inn og behandle data fra kommunene om personer som har søkt, mottar eller har mottatt pleie- og omsorgstjenester for å:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">gi grunnlag for overvåking, kvalitetssikring, planlegging, utvikling og overordnet styring av sosial- og helsetjenesten og sosial- og helseforvaltningen,</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">gi grunnlag for forskning.</article></article></li></ul></article><article class="legalP" id="kapittel-1-paragraf-3-ledd-2">Opplysninger i IPLOS-registeret kan foruten til formål som er nevnt i første ledd, behandles og brukes til utarbeiding av nasjonal, regional og lokal pleie- og omsorgsstatistikk.</article></article><article class="legalArticle" data-lovdata-URL="LTI/forskrift/2006-02-17-204/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Lovlig bruk av registeret</span></h3><article class="legalP" id="kapittel-1-paragraf-4-ledd-1">Opplysningene i IPLOS-registeret kan ikke anvendes til andre formål enn de som er nevnt i § 1-3.</article><article class="legalP" id="kapittel-1-paragraf-4-ledd-2">Opplysninger om enkeltindivider som er fremkommet ved behandling av helseopplysninger etter forskriften, kan ikke brukes i forsikringsøyemed, i straffesaker eller av arbeidsgivere selv om den registrerte samtykker.</article></article><article class="legalArticle" data-lovdata-URL="LTI/forskrift/2006-02-17-204/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Databehandlingsansvarlig</span></h3><article class="legalP" id="kapittel-1-paragraf-5-ledd-1">Sosial- og helsedirektoratet er databehandlingsansvarlig for IPLOS-registeret.</article></article><article class="legalArticle" data-lovdata-URL="LTI/forskrift/2006-02-17-204/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Databehandler</span></h3><article class="legalP" id="kapittel-1-paragraf-6-ledd-1">Den databehandlingsansvarlige kan inngå skriftlig avtale med en databehandler om behandling av opplysningene på vegne av den databehandlingsansvarlige.</article><article class="legalP" id="kapittel-1-paragraf-6-ledd-2">Avtalen skal være skriftlig og kan ikke inneholde vilkår som er i strid med bestemmelsene i denne forskriften.</article></article><article class="legalArticle" data-lovdata-URL="LTI/forskrift/2006-02-17-204/§1-7" data-name="§1-7" id="kapittel-1-paragraf-7"><h3 class="legalArticleHeader"><span class="legalArticleValue">§ 1-7</span>. <span class="legalArticleTitle">Tiltrodd pseudonymforvalter (TPF)</span></h3><article class="legalP" id="kapittel-1-paragraf-7-ledd-1">Den databehandlingsansvarlige skal inngå skriftlig avtale med en tiltrodd pseudonymforvalter (TPF) om tildeling og forvaltning av pseudonymer. Skattedirektoratet skal være TPF for IPLOS-registeret.</article></article><article class="legalArticle" data-lovdata-URL="LTI/forskrift/2006-02-17-204/§1-8" data-name="§1-8" id="kapittel-1-paragraf-8"><h3 class="legalArticleHeader"><span class="legalArticleValue">§ 1-8</span>. <span class="legalArticleTitle">Opplysninger i IPLOS-registeret</span></h3><article class="legalP" id="kapittel-1-paragraf-8-ledd-1">IPLOS-registeret kan uten samtykke fra den opplysningen gjelder, inneholde følgende typer opplysninger om personer som har søkt, mottar og har mottatt sosial- og helsetjenester i den utstrekning det er nødvendig for å oppnå formålet med IPLOS-registeret:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-8-ledd-1-punkt-1"><article class="legalP" id="kapittel-1-paragraf-8-ledd-1-punkt-1-ledd-1">tildelt pseudonym for søker/mottaker av pleie- og omsorgstjenester,</article></article></li><li data-li-identifier="2." data-name="2."><article class="listArticle" id="kapittel-1-paragraf-8-ledd-1-punkt-2"><article class="legalP" id="kapittel-1-paragraf-8-ledd-1-punkt-2-ledd-1">bakgrunnsopplysninger: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-1-punkt-2-ledd-1-punkt-1"><article class="legalP" id="kapittel-1-paragraf-8-ledd-1-punkt-2-ledd-1-punkt-1-ledd-1">bostedskommune, tjenesteytende kommune, bydel, distrikt,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-1-punkt-2-ledd-1-punkt-2"><article class="legalP" id="kapittel-1-paragraf-8-ledd-1-punkt-2-ledd-1-punkt-2-ledd-1">kjønn, fødselsår, sivilstand, dødsdato,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-1-punkt-2-ledd-1-punkt-3"><article class="legalP" id="kapittel-1-paragraf-8-ledd-1-punkt-2-ledd-1-punkt-3-ledd-1">behov for assistert kommunikasjon,</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-8-ledd-1-punkt-3"><article class="legalP" id="kapittel-1-paragraf-8-ledd-1-punkt-3-ledd-1">opplysninger av betydning for vurdering av tjenestebehov: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-1-punkt-3-ledd-1-punkt-1"><article class="legalP" id="kapittel-1-paragraf-8-ledd-1-punkt-3-ledd-1-punkt-1-ledd-1">opplysning om bolig og hushold og om personen får privat ikke betalt hjelp,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-1-punkt-3-ledd-1-punkt-2"><article class="legalP" id="kapittel-1-paragraf-8-ledd-1-punkt-3-ledd-1-punkt-2-ledd-1">personens funksjonsevne i dagliglivets aktiviteter og andre opplysninger om helsetilstand og sykdom (herunder diagnose) som er relevante og nødvendige for å vurdere tjenestebehovet,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-1-punkt-3-ledd-1-punkt-3"><article class="legalP" id="kapittel-1-paragraf-8-ledd-1-punkt-3-ledd-1-punkt-3-ledd-1">om og eventuelt når personen er vurdert av lege i løpet av de siste 12 måneder,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-8-ledd-1-punkt-3-ledd-1-punkt-4"><article class="legalP" id="kapittel-1-paragraf-8-ledd-1-punkt-3-ledd-1-punkt-4-ledd-1">om og eventuelt når personen er vurdert av tannhelsepersonell i løpet av de siste 12 måneder,</article></article></li></ul></article></article></li><li data-li-identifier="4." data-name="4."><article class="listArticle" id="kapittel-1-paragraf-8-ledd-1-punkt-4"><article class="legalP" id="kapittel-1-paragraf-8-ledd-1-punkt-4-ledd-1">opplysninger om tjenester: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-1-punkt-4-ledd-1-punkt-1"><article class="legalP" id="kapittel-1-paragraf-8-ledd-1-punkt-4-ledd-1-punkt-1-ledd-1">vedtak eller beslutning om, herunder avslag på pleie- og omsorgstjenester jf. § 1-2 nr. 5,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-1-punkt-4-ledd-1-punkt-2"><article class="legalP" id="kapittel-1-paragraf-8-ledd-1-punkt-4-ledd-1-punkt-2-ledd-1">melding om skadeavvergende tiltak i nødssituasjoner og vedtak om bruk av tvang og makt,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-1-punkt-4-ledd-1-punkt-3"><article class="legalP" id="kapittel-1-paragraf-8-ledd-1-punkt-4-ledd-1-punkt-3-ledd-1">døgnopphold i institusjoner under spesialisthelsetjenesten,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-8-ledd-1-punkt-4-ledd-1-punkt-4"><article class="legalP" id="kapittel-1-paragraf-8-ledd-1-punkt-4-ledd-1-punkt-4-ledd-1">opplysning om individuell plan.</article></article></li></ul></article></article></li></ul></article><article class="legalP" id="kapittel-1-paragraf-8-ledd-2">Opplysningene skal gis i henhold til den klassifikasjon den databehandlingsansvarlige bestemmer.</article></article><article class="legalArticle" data-lovdata-URL="LTI/forskrift/2006-02-17-204/§1-9" data-name="§1-9" id="kapittel-1-paragraf-9"><h3 class="legalArticleHeader"><span class="legalArticleValue">§ 1-9</span>. <span class="legalArticleTitle">Koding og klassifisering av opplysningene i IPLOS-registeret</span></h3><article class="legalP" id="kapittel-1-paragraf-9-ledd-1">Den databehandlingsansvarlige skal kunne dokumentere hvilke kodeverk og klassifikasjoner som er benyttet i IPLOS-registeret.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-02-17-204/KAPITTEL_2"><h2>Kapittel 2. Innsending av opplysninger fra kommunene mv.</h2><article class="legalArticle" data-lovdata-URL="LTI/forskrift/2006-02-17-204/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Kommunens plikt til å sende inn opplysninger</span></h3><article class="legalP" id="kapittel-2-paragraf-1-ledd-1">Kommunen plikter, uten hinder av taushetsplikten, å sende inn til IPLOS-registeret de opplysninger om hver enkelt søker/tjenestemottaker som gjør det mulig å registrere de opplysninger som er nevnt i § 1-8 første ledd nr. 1-4.</article></article><article class="legalArticle" data-lovdata-URL="LTI/forskrift/2006-02-17-204/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Tidspunkt for innsending</span></h3><article class="legalP" id="kapittel-2-paragraf-2-ledd-1">Innsending og revisjon av innsendte opplysninger skal følge de tidsfrister og rutiner som til enhver tid gjelder for KOSTRA, jf. forskrift 15. desember 2000 nr. 1425 § 9, med mindre den databehandlingsansvarlige beslutter noe annet.</article></article><article class="legalArticle" data-lovdata-URL="LTI/forskrift/2006-02-17-204/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Overføringsformat og kvalitetskontroll</span></h3><article class="legalP" id="kapittel-2-paragraf-3-ledd-1">Overføring av opplysninger til IPLOS-registeret skal skje i et format som bestemmes av den databehandlingsansvarlige.</article><article class="legalP" id="kapittel-2-paragraf-3-ledd-2">Før oversendingen skal det foretas en teknisk kvalitetskontroll av at opplysningene er i henhold til forskriftens bestemmelser.</article><article class="legalP" id="kapittel-2-paragraf-3-ledd-3">Fødselsnummer gjøres bare tilgjengelig for TPF for pseudonymisering. De øvrige opplysningene gjøres bare tilgjengelige for databehandler. Den databehandlingsansvarlige gir nærmere bestemmelser om overføringen av data.</article></article><article class="legalArticle" data-lovdata-URL="LTI/forskrift/2006-02-17-204/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Ansvar for sikring av at opplysningene er korrekte</span></h3><article class="legalP" id="kapittel-2-paragraf-4-ledd-1">Den databehandlingsansvarlige skal sikre at opplysningene som blir samlet inn og behandlet i IPLOS-registeret er relevante og nødvendige for bruk til formål som nevnt i § 1-3.</article><article class="legalP" id="kapittel-2-paragraf-4-ledd-2">Databehandler og TPF skal sørge for at de opplysningene som blir samlet inn og behandlet i IPLOS-registeret er korrekte og fullstendige. Som ledd i kvalitetskontrollen kan det gjøres rutinemessige samkjøringer mot tilsvarende opplysninger fra Det sentrale folkeregister og Bedrifts- og foretaksregisteret.</article><article class="legalP" id="kapittel-2-paragraf-4-ledd-3">Dersom de innsendte opplysningene er ufullstendige eller på annen måte mangelfulle, skal kommunen varsles, feil skal rettes og opplysningene eventuelt sendes på nytt fra kommunen. Dersom de innsendte opplysningene fortsatt er mangelfulle ved revisjonens avslutning, skal den databehandlingsansvarlige varsles.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-02-17-204/KAPITTEL_3"><h2>Kapittel 3. Pseudonymisering hos TPF</h2><article class="legalArticle" data-lovdata-URL="LTI/forskrift/2006-02-17-204/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Pseudonymene</span></h3><article class="legalP" id="kapittel-3-paragraf-1-ledd-1">TPF skal opprette ett pseudonym for hver person det registreres opplysninger om i IPLOS-registeret.</article><article class="legalP" id="kapittel-3-paragraf-1-ledd-2">Flere personer skal ikke tildeles samme pseudonym. Pseudonymet skal ikke brukes i eller på annen måte spres til andre registre eller andre områder.</article><article class="legalP" id="kapittel-3-paragraf-1-ledd-3">Det er ikke tillatt å gjenskape et fødselsnummer på grunnlag av et pseudonym for andre enn TPF.</article></article><article class="legalArticle" data-lovdata-URL="LTI/forskrift/2006-02-17-204/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Utstedelse av pseudonymer</span></h3><article class="legalP" id="kapittel-3-paragraf-2-ledd-1">TPF utsteder pseudonymer for fødselsnummeret. TPF kan ikke ha tilgang til andre opplysninger fra IPLOS.</article><article class="legalP" id="kapittel-3-paragraf-2-ledd-2">Utstedelsen av pseudonymer skal skje i en prosess som bare involverer TPF. For å starte denne prosessen må to særskilt autoriserte personer godkjenne en elektronisk kjøreordre.</article><article class="legalP" id="kapittel-3-paragraf-2-ledd-3">Pseudonymene videresendes kryptert til databehandler.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-02-17-204/KAPITTEL_4"><h2>Kapittel 4. Taushetsplikt, informasjonssikkerhet og internkontroll</h2><article class="legalArticle" data-lovdata-URL="LTI/forskrift/2006-02-17-204/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Forbud mot samtidig tilgang</span></h3><article class="legalP" id="kapittel-4-paragraf-1-ledd-1">Ingen, verken TPF, databehandler eller databehandlingsansvarlig, skal kunne få samtidig tilgang til pseudonym, andre opplysninger i IPLOS-registeret, jf. § 1-8 nr. 2 til 4, og fødselsnummer.</article></article><article class="legalArticle" data-lovdata-URL="LTI/forskrift/2006-02-17-204/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-2-ledd-1">Enhver som behandler opplysninger etter denne forskriften har taushetsplikt etter helseregisterloven § 15.</article></article><article class="legalArticle" data-lovdata-URL="LTI/forskrift/2006-02-17-204/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Tilgang til IPLOS-registeret</span></h3><article class="legalP" id="kapittel-4-paragraf-3-ledd-1">Bare den databehandlingsansvarlige, databehandler og den som arbeider under den databehandlingsansvarliges eller databehandlers instruksjonsmyndighet, kan gis tilgang til IPLOS-registeret. Tilgang kan bare gis i den grad dette er nødvendig for vedkommendes arbeid og i samsvar med gjeldende bestemmelser om taushetsplikt.</article></article><article class="legalArticle" data-lovdata-URL="LTI/forskrift/2006-02-17-204/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Plikt til å sørge for informasjonssikkerhet, internkontroll</span></h3><article class="legalP" id="kapittel-4-paragraf-4-ledd-1">Den databehandlingsansvarlige og databehandler skal gjennom planlagte og systematiske tiltak sørge for tilfredsstillende informasjonssikkerhet med hensyn til konfidensialitet, integritet, kvalitet og tilgjengelighet ved behandling av opplysninger omhandlet i forskriften, jf. helseregisterloven § 16.</article><article class="legalP" id="kapittel-4-paragraf-4-ledd-2">Den databehandlingsansvarlige skal etablere internkontroll i samsvar med helseregisterloven § 17. De systematiske tiltakene skal tilpasses virksomhetens art, aktiviteter og størrelse i det omfang det er nødvendig for å etterleve krav gitt i eller i medhold av helseregisterloven, med særlig vekt på bestemmelser gitt i medhold av helseregisterloven § 16.</article></article><article class="legalArticle" data-lovdata-URL="LTI/forskrift/2006-02-17-204/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Innholdet i internkontrollen</span></h3><article class="legalP" id="kapittel-4-paragraf-5-ledd-1">Internkontrollen innebærer at den databehandlingsansvarlige skal ha kunnskap om gjeldende regler om behandling av helseopplysninger, og tilstrekkelig og oppdatert dokumentasjon for gjennomføring av rutiner. Dokumentasjonen skal være tilgjengelig for dem den måtte angå.</article><article class="legalP" id="kapittel-4-paragraf-5-ledd-2">Dokumentasjonen av internkontrollen skal minst inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-5-ledd-2-punkt-1"><article class="legalP" id="kapittel-4-paragraf-5-ledd-2-punkt-1-ledd-1">oversikt over hvordan virksomheten er organisert,</article></article></li><li data-li-identifier="2." data-name="2."><article class="listArticle" id="kapittel-4-paragraf-5-ledd-2-punkt-2"><article class="legalP" id="kapittel-4-paragraf-5-ledd-2-punkt-2-ledd-1">oversikt over ansvars- og myndighetsforhold,</article></article></li><li data-li-identifier="3." data-name="3."><article class="listArticle" id="kapittel-4-paragraf-5-ledd-2-punkt-3"><article class="legalP" id="kapittel-4-paragraf-5-ledd-2-punkt-3-ledd-1">oversikt over de krav i og i medhold av helseregisterloven som gjelder for virksomheten,</article></article></li><li data-li-identifier="4." data-name="4."><article class="listArticle" id="kapittel-4-paragraf-5-ledd-2-punkt-4"><article class="legalP" id="kapittel-4-paragraf-5-ledd-2-punkt-4-ledd-1">rutiner virksomheten følger for å sikre at kravene blir overholdt,</article></article></li><li data-li-identifier="5." data-name="5."><article class="listArticle" id="kapittel-4-paragraf-5-ledd-2-punkt-5"><article class="legalP" id="kapittel-4-paragraf-5-ledd-2-punkt-5-ledd-1">rutiner virksomheten følger dersom avvik oppstår, og opplysninger om hvem som er ansvarlig for at rutinene blir overholdt,</article></article></li><li data-li-identifier="6." data-name="6."><article class="listArticle" id="kapittel-4-paragraf-5-ledd-2-punkt-6"><article class="legalP" id="kapittel-4-paragraf-5-ledd-2-punkt-6-ledd-1">rutiner virksomheten følger for å hindre gjentakelse av avvik og opplysninger om hvem som er ansvarlig,</article></article></li><li data-li-identifier="7." data-name="7."><article class="listArticle" id="kapittel-4-paragraf-5-ledd-2-punkt-7"><article class="legalP" id="kapittel-4-paragraf-5-ledd-2-punkt-7-ledd-1">rutiner for hvordan virksomheten systematisk og regelmessig gjennomgår sin internkontroll for å kontrollere at aktivitetene og resultatene av dem stemmer overens med det systemet virksomheten har fastlagt, og om det medfører oppfyllelse av helseregisterlovgivningen,</article></article></li><li data-li-identifier="8." data-name="8."><article class="listArticle" id="kapittel-4-paragraf-5-ledd-2-punkt-8"><article class="legalP" id="kapittel-4-paragraf-5-ledd-2-punkt-8-ledd-1">rutiner for hvordan virksomheten sikrer at de ansatte har tilstrekkelig kompetanse til å overholde forskriftens krav.</article></article></li></ul></article><article class="legalP" id="kapittel-4-paragraf-5-ledd-3">Skriftlig dokumentasjon skal minst omfatte dokumentasjon av rutiner som nevnt i første ledd nr. 1 til 8. Tilsynsmyndighetene kan gi pålegg om skriftlig dokumentasjon ut over dette dersom det anses påkrevet. Tilsynsmyndighetene kan dispensere fra hele eller deler av denne bestemmelsen når særlige forhold foreligger.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-02-17-204/KAPITTEL_5"><h2>Kapittel 5. Sammenstilling og utlevering av opplysninger</h2><article class="legalArticle" data-lovdata-URL="LTI/forskrift/2006-02-17-204/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Utlevering av statistikk fra IPLOS-registeret</span></h3><article class="legalP" id="kapittel-5-paragraf-1-ledd-1">Den databehandlingsansvarlige skal utarbeide faste, offentlige statistikker basert på opplysninger fra IPLOS-registeret.</article><article class="legalP" id="kapittel-5-paragraf-1-ledd-2">Den databehandlingsansvarlige skal på forespørsel utlevere andre statistiske opplysninger fra IPLOS-registeret innen 30 dager fra den dagen forespørselen kom inn, dersom det ikke strider mot registerets formål, jf. § 1-3 første ledd og § 1-4. Dersom særlige forhold gjør det umulig å utlevere statistikken innen den angitte fristen, kan svaret utsettes inntil det er mulig å gi svar. Den databehandlingsansvarlige skal i så fall gi et foreløpig svar med opplysninger om utlevering kan effektueres, grunnen til forsinkelsen og sannsynlig tidspunkt for når utlevering kan effektueres.</article><article class="legalP" id="kapittel-5-paragraf-1-ledd-3">Statistiske opplysninger som offentliggjøres eller utleveres etter denne bestemmelsen skal ikke ha en slik form at enkeltpersoner kan gjenkjennes.</article></article><article class="legalArticle" data-lovdata-URL="LTI/forskrift/2006-02-17-204/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Utlevering av opplysninger fra IPLOS-registeret</span></h3><article class="legalP" id="kapittel-5-paragraf-2-ledd-1">Den databehandlingsansvarlige skal etter begrunnet søknad utlevere opplysninger fra IPLOS-registeret som er nødvendig til bruk for uttrykkelig angitte formål, dersom det ikke strider mot IPLOS-registerets formål, jf. § 1-3 første ledd og § 1-4. Den databehandlingsansvarlige kan sette vilkår for slik utlevering. Utleveringen skal ikke omfatte pseudonymer i IPLOS-registeret. Utlevering av opplysninger kan bare finne sted dersom den som mottar opplysningene har fått tillatelse fra Datatilsynet. Kopi av nødvendig tillatelse skal kreves fremlagt.</article><article class="legalP" id="kapittel-5-paragraf-2-ledd-2">Opplysningene kan hentes fra IPLOS-registeret eller fra sammenstilling med andre registre mv., jf. § 5-3.</article><article class="legalP" id="kapittel-5-paragraf-2-ledd-3">Opplysningene skal ikke utleveres dersom det er begrunnet risiko for at opplysningene vil benyttes på en etisk uforsvarlig måte.</article><article class="legalP" id="kapittel-5-paragraf-2-ledd-4">Den databehandlingsansvarlige skal svare på forespørsler om utlevering av opplysninger innen 30 dager fra den dagen forespørselen kom inn. Dersom særlige forhold gjør det umulig å svare på forespørselen innen den angitte fristen, kan svaret utsettes inntil det er mulig å gi svar. Den databehandlingsansvarlige skal i så fall gi et foreløpig svar med opplysninger om grunnen til forsinkelsen og sannsynlig tidspunkt for når svar kan gis.</article><article class="legalP" id="kapittel-5-paragraf-2-ledd-5">Det skal ikke utleveres flere opplysninger enn nødvendig for å ivareta søkerens berettigede formål med behandlingen av opplysningene.</article><article class="legalP" id="kapittel-5-paragraf-2-ledd-6">Alle opplysninger som utleveres etter søknad som nevnt i første ledd, skal slettes straks prosjektet er avsluttet.</article><article class="legalP" id="kapittel-5-paragraf-2-ledd-7">Mottakeren må ikke benytte registeropplysningene med det formål å knytte disse til enkeltpersoner, eller offentliggjøre resultatet av behandlingen av opplysningene i en slik form at enkeltpersoner kan gjenkjennes.</article></article><article class="legalArticle" data-lovdata-URL="LTI/forskrift/2006-02-17-204/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Adgangen til å sammenstille opplysninger i IPLOS-registeret med opplysninger i andre registre</span></h3><article class="legalP" id="kapittel-5-paragraf-3-ledd-1">Den databehandlingsansvarlige skal etter søknad tillate at opplysninger i IPLOS-registeret sammenstilles (kobles) med opplysninger i andre registre til uttrykkelig angitte formål, dersom det ikke strider mot IPLOS-registerets formål, jf. § 1-3 første ledd og § 1-4, det er ubetenkelig ut fra etiske hensyn, og det er gitt tillatelse fra Datatilsynet. Sammenstillingen må gjøres av den databehandlingsansvarlige for ett av registrene eller en virksomhet departementet bestemmer.</article><article class="legalP" id="kapittel-5-paragraf-3-ledd-2">Alle opplysninger som inngår i behandlingen etter første ledd, skal slettes straks det ikke lenger er behov for dem. Resultatet av behandlingen skal ikke fremkomme i slik form at enkeltpersoner kan gjenkjennes.</article></article><article class="legalArticle" data-lovdata-URL="LTI/forskrift/2006-02-17-204/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Hvordan sammenstille opplysninger</span></h3><article class="legalP" id="kapittel-5-paragraf-4-ledd-1">Opplysninger i IPLOS-registeret kan kun sammenstilles (kobles) med andre pseudonyme opplysninger. Dersom IPLOS-registeret skal sammenstilles med opplysninger fra et register med personidentifiserbare opplysninger, må de opplysningene fra det personidentifiserbare registeret som skal inngå i sammenstillingen først gjøres pseudonyme.</article><article class="legalP" id="kapittel-5-paragraf-4-ledd-2">Det skal opprettes et eget sett av pseudonymer for sammenstillingen. Pseudonymene for sammenstillingen tildeles og forvaltes av TPF etter reglene i kapittel 3.</article></article><article class="legalArticle" data-lovdata-URL="LTI/forskrift/2006-02-17-204/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Kostnader</span></h3><article class="legalP" id="kapittel-5-paragraf-5-ledd-1">Den databehandlingsansvarlige kan kreve betaling for behandling og tilrettelegging av opplysninger etter denne forskriften. Betalingen skal ikke overstige de faktiske utgiftene.</article></article><article class="legalArticle" data-lovdata-URL="LTI/forskrift/2006-02-17-204/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Oversikt over utleveringene</span></h3><article class="legalP" id="kapittel-5-paragraf-6-ledd-1">Den databehandlingsansvarlige skal føre oversikt over hvem som får utlevert opplysninger fra IPLOS-registeret og hjemmelsgrunnlaget for utleveringene. Oversikten skal oppbevares i minst tre år etter at utlevering har funnet sted.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2006-02-17-204/KAPITTEL_6"><h2>Kapittel 6. Den registrertes rett til informasjon og innsyn</h2><article class="legalArticle" data-lovdata-URL="LTI/forskrift/2006-02-17-204/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Den registrertes rett til informasjon</span></h3><article class="legalP" id="kapittel-6-paragraf-1-ledd-1">Den registrerte har rett til informasjon om IPLOS-registeret i samsvar med helseregisterloven § 23 til § 25. Informasjonen skal gis i en forståelig form.</article></article><article class="legalArticle" data-lovdata-URL="LTI/forskrift/2006-02-17-204/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Innsynsrett</span></h3><article class="legalP" id="kapittel-6-paragraf-2-ledd-1">Den registrerte har i medhold av helseregisterloven § 22 og § 25 på forespørsel rett til å få opplyst:<ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">hvilke helseopplysninger om den registrerte som behandles, og</article></article></li><li data-li-identifier="2." data-name="2."><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">sikkerhetstiltakene ved behandlingen av helseopplysningene så langt innsyn ikke svekker sikkerheten.</article></article></li></ul></article><article class="legalP" id="kapittel-6-paragraf-2-ledd-2">Innsyn i helseopplysninger om en selv fra registeret skal gis gjennom den kommunen der forespørselen rettes.</article><article class="legalP" id="kapittel-6-paragraf-2-ledd-3">Den databehandlingsansvarlige kan kreve betaling ved forespørsel om innsyn i registrerte helseopplysninger. Betalingen skal ikke overstige et beløp tilsvarende det som er fastsatt for utskrift/kopiering av pasientjournal, jf. forskrift om pasientjournal § 12.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2006-02-17-204/KAPITTEL_7"><h2>Kapittel 7. Bevaring av opplysninger i registeret og straffebestemmelse</h2><article class="legalArticle" data-lovdata-URL="LTI/forskrift/2006-02-17-204/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Bevaring av opplysningene</span></h3><article class="legalP" id="kapittel-7-paragraf-1-ledd-1">Opplysninger i IPLOS-registeret skal bevares i ubegrenset tid, med mindre annet følger av denne forskriften eller helseregisterloven § 26 og § 28.</article></article><article class="legalArticle" data-lovdata-URL="LTI/forskrift/2006-02-17-204/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Straff</span></h3><article class="legalP" id="kapittel-7-paragraf-2-ledd-1">Den som forsettlig eller grovt uaktsomt overtrer bestemmelser fastsatt i denne forskriften § 1-4, § 2-1, § 3-1, § 3-2, § 4-1 til § 4-5, § 5-1 tredje ledd, § 5-2, § 5-3 og § 5-4 straffes med bøter eller fengsel inntil ett år eller begge deler.</article><article class="legalP" id="kapittel-7-paragraf-2-ledd-2">Medvirkning straffes på samme måte.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2006-02-17-204/KAPITTEL_8"><h2>Kapittel 8. Avsluttende bestemmelser</h2><article class="legalArticle" data-lovdata-URL="LTI/forskrift/2006-02-17-204/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Ikraftsetting</span></h3><article class="legalP" id="kapittel-8-paragraf-1-ledd-1">Forskriften trer i kraft 1. mars 2006.</article></article></section></main></body></html>