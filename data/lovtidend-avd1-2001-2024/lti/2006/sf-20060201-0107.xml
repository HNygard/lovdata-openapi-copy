<!DOCTYPE html><html lang="no"><head><title>Forskrift om opptak til studier ved Høgskolen i Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-02-01-107</dd><dt class="dokid">DokumentID</dt><dd class="dokid">LTI/forskrift/2006-02-01-107</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 2 s 226</dd><dt class="dateInForce">I kraft fra</dt><dd class="dateInForce">2006-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-06-17-736</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392/§2</li><li>forskrift/2005-10-10-1191/§1-1</li></ul></dd><dt class="dateOfPublication">Kunngjort</dt><dd class="dateOfPublication">2006-02-07</dd><dt class="journalNumber">Journalnummer</dt><dd class="journalNumber">2006-0112</dd><dt class="titleShort">Korttittel</dt><dd class="titleShort">Forskrift om opptak til studier ved HiAk</dd><dt class="title">Tittel</dt><dd class="title">Forskrift om opptak til studier ved Høgskolen i Akershus.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Akershus 1. februar 2006 med hjemmel i lov 1. april 2005 nr. 15 om universiteter og høyskoler § 3-6 og § 3-7, forskrift 1. desember 2005 nr. 1392 om krav til mastergrad § 2 og forskrift 10. oktober 2005 nr. 1191 om opptak til universiteter og høyskoler § 1-1.</dd><dt class="refid">RefID</dt><dd class="refid">forskrift/2006-02-01-107</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier ved Høgskolen i Akershus.<ul class="tocSubUl"><li>§ 1. Virkeområde</li><li>§ 2. Minstekrav for opptak</li><li>§ 3. Opptak etter konkurransepoeng – rangeringsregler</li><li>§ 4. Rangering av søkere ved opptak til videreutdanninger</li><li>§ 5. Rangering av søkere ved opptak til praktisk-pedagogisk utdanning</li><li>§ 6. Rangering av søkere ved opptak til mastergradsutdanninger og emner på mastergradsnivå</li><li>§ 7. Opptak av søkere med utenlandsk utdanning</li><li>§ 8. Betinget opptak</li><li>§ 9. Gjennomføring av opptaket – opptakskomiteer</li><li>§ 10. Andre bestemmelser</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-02-01-107" id="dokument"><h1>Forskrift om opptak til studier ved Høgskolen i Akershus.</h1><article class="legalArticle" data-lovdata-URL="LTI/forskrift/2006-02-01-107/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder opptak til videreutdanning med omfang på minimum 30 studiepoeng, praktisk-pedagogisk utdanning og mastergradsstudier og emner på mastergradsnivå ved Høgskolen i Akershus.</article><article class="numberedLegalP" data-numerator="2" id="paragraf-1-nummer-2">(2) Med videreutdanning forstås eksamensrettede studieprogram/fag som har som intensjon å gi ny formell kompetanse. Som videreutdanningstilbud regnes også deler av en høgskolekandidat- eller bachelorutdanning, når denne tilbys som videreutdanning.</article><article class="numberedLegalP" data-numerator="3" id="paragraf-1-nummer-3">(3) Til utdanninger hvor opptakskravet er generell studiekompetanse, og som ikke er lyst ut som videreutdanning, rangeres søkerne etter forskrift om opptak til universiteter og høyskoler, kapittel 7.</article><article class="numberedLegalP" data-numerator="4" id="paragraf-1-nummer-4">(4) Forskriften kan gjøres gjeldende for opptak til eksternt finansiert utdanning (herunder oppdrag).</article></article><article class="legalArticle" data-lovdata-URL="LTI/forskrift/2006-02-01-107/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Minstekrav for opptak</span></h2><article class="numberedLegalP" data-numerator="1" id="paragraf-2-nummer-1">(1) For utdanning som er regulert av nasjonal rammeplan, gjelder opptakskrav i henhold til rammeplanen eller forskrift til rammeplanen.</article><article class="numberedLegalP" data-numerator="2" id="paragraf-2-nummer-2">(2) For utdanning som har studieplan, og som ikke er regulert av nasjonal rammeplan, gjelder opptakskrav i henhold til godkjent studieplan.</article><article class="numberedLegalP" data-numerator="3" id="paragraf-2-nummer-3">(3) Krav for opptak til masterutdanninger er gitt i forskrift om krav til mastergrad, § 2. Nærmere krav om opptak til den enkelte masterutdanning, herunder faglige minstekrav, fastsettes av styret gjennom studieplaner.</article></article><article class="legalArticle" data-lovdata-URL="LTI/forskrift/2006-02-01-107/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opptak etter konkurransepoeng – rangeringsregler</span></h2><article class="numberedLegalP" data-numerator="1" id="paragraf-3-nummer-1">(1) Dersom det er flere kvalifiserte søkere enn antall studieplasser, rangeres søkere innbyrdes etter oppnådde konkurransepoeng.<article class="legalP" id="paragraf-3-nummer-1-ledd-1">Konkurransepoeng fremkommer som summen av:<ul class="defaultList"><li data-li-identifier="-" data-name="-"><article class="listArticle" id="paragraf-3-nummer-1-ledd-1-punkt-1"><article class="legalP" id="paragraf-3-nummer-1-ledd-1-punkt-1-ledd-1">poeng for minstekravsutdanning – karakterpoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-ledd-1-punkt-2"><article class="legalP" id="paragraf-3-nummer-1-ledd-1-punkt-2-ledd-1">poeng for høyere utdanning utover minstekravet – utdanningspoeng</article></article></li><li data-li-identifier="-" data-name="-"><article class="listArticle" id="paragraf-3-nummer-1-ledd-1-punkt-3"><article class="legalP" id="paragraf-3-nummer-1-ledd-1-punkt-3-ledd-1">poeng for yrkespraksis utover minstekravet – praksispoeng.</article></article></li></ul></article><article class="legalP" id="paragraf-3-nummer-1-ledd-2">Ved poenglikhet mellom flere søkere, rangeres eldste søker innenfor underrepresentert kjønn først.</article></article><article class="numberedLegalP" data-numerator="2" id="paragraf-3-nummer-2">(2) Dersom særlige forhold tilsier det, kan opptakskomitéen (jf. § 9) gjøre unntak fra rangeringsreglene. Grunnlag for å gjøre unntak kan være utdannings- og yrkesbakgrunn det er vanskelig å poengberegne.</article><article class="numberedLegalP" data-numerator="3" id="paragraf-3-nummer-3">(3) Det kan også tas hensyn til sammensetningen av kullet ut fra studentenes bakgrunn og erfaring. Det er en forutsetning at søkere som tas opp, er kvalifisert for opptak etter gjeldende regler.</article><article class="numberedLegalP" data-numerator="4" id="paragraf-3-nummer-4">(4) Søkere som ikke kan poengberegnes og søkere som får godkjent realkompetanse som en del av sitt opptaksgrunnlag, skal rangeres etter en helhetlig og skjønnsmessig vurdering av om søker har likeverdige kvalifikasjoner med søkere som tas opp etter poengreglene i denne paragraf.</article><article class="numberedLegalP" data-numerator="5" id="paragraf-3-nummer-5">(5) Beregning av konkurransepoeng<ul class="defaultList"><li data-li-identifier="1." data-name="1."><article class="listArticle" id="paragraf-3-nummer-5-punkt-1"><span class="miscHeadline"><i>Poeng for minstekravsutdanning – karakterpoeng</i></span><article class="legalP" id="paragraf-3-nummer-5-punkt-1-ledd-1">Det gis karakterpoeng ut fra gjennomsnittskarakteren fra minstekravsutdanning, omregnet i henhold til en egen omregningstabell kun til dette formål. Det kan gis inntil 5 karakterpoeng for minstekravsutdanning. <table><thead><tr><th data-text-align="left" data-vertical-align="top"><i>Karakterpoeng<br />Gjelder kun til dette formål</i></th><th data-text-align="center" data-vertical-align="top"><i>5</i></th><th data-text-align="center" data-vertical-align="top"><i>4</i></th><th data-text-align="center" data-vertical-align="top"><i>3</i></th><th data-text-align="center" data-vertical-align="top"><i>2</i></th><th data-text-align="center" data-vertical-align="top"><i>1</i></th></tr></thead><tbody><tr><td data-text-align="left" data-vertical-align="top">Karakterskala med fem trinn fra A til E for bestått og F for ikke bestått</td><td data-text-align="center" data-vertical-align="top">A</td><td data-text-align="center" data-vertical-align="top">B</td><td data-text-align="center" data-vertical-align="top">C</td><td data-text-align="center" data-vertical-align="top">D</td><td data-text-align="center" data-vertical-align="top">E</td></tr><tr><td data-text-align="left" data-vertical-align="top">Karakterskala fra 1.0 til 4.0 for bestått med 1.0 som beste karakter</td><td data-text-align="center" data-vertical-align="top">1.0-1.9</td><td data-text-align="center" data-vertical-align="top">2.0-2.5</td><td data-text-align="center" data-vertical-align="top">2.6-2.9</td><td data-text-align="center" data-vertical-align="top">3.0-3.4</td><td data-text-align="center" data-vertical-align="top">3.5-4.0</td></tr><tr><td data-text-align="left" data-vertical-align="top">Bokstavkarakter</td><td data-text-align="center" data-vertical-align="top">S.tf.</td><td data-text-align="center" data-vertical-align="top">M.tf.</td><td colspan="2" data-text-align="center" data-vertical-align="top">Tf. = 2.5 poeng</td><td data-text-align="center" data-vertical-align="top">Ng.tf.</td></tr><tr><td data-text-align="left" data-vertical-align="top">Bestått/ikke bestått</td><td data-text-align="center" data-vertical-align="top" /><td data-text-align="center" data-vertical-align="top" /><td colspan="2" data-text-align="center" data-vertical-align="top">Bestått = 2.5 poeng</td><td data-text-align="center" data-vertical-align="top" /></tr></tbody></table></article></article></li><li data-li-identifier="2." data-name="2."><article class="listArticle" id="paragraf-3-nummer-5-punkt-2"><span class="miscHeadline"><i>Poeng for høyere utdanning utover minstekravet – utdanningspoeng</i></span><article class="legalP" id="paragraf-3-nummer-5-punkt-2-ledd-1">Det gis 1 tilleggspoeng pr. normert studieår/60 studiepoeng for fullført og bestått høyere utdanning utover minstekravet for opptak. Det kan gis 0,5 utdanningspoeng for fullførte og beståtte relevante fag, emner eller emnegruppe av 30 studiepoengs omfang. Det kan gis inntil 3 poeng for slik utdanning.</article></article></li><li data-li-identifier="3." data-name="3."><article class="listArticle" id="paragraf-3-nummer-5-punkt-3"><span class="miscHeadline"><i>Poeng for yrkespraksis utover minstekravet – praksispoeng</i></span><article class="legalP" id="paragraf-3-nummer-5-punkt-3-ledd-1">Det gis 1 tilleggspoeng pr. år inntil 5 år for relevant yrkespraksis etter fullført og bestått høyere utdanning utover minstekravet for opptak. Deltidsarbeid omgjøres til andel av heltid. Det kan gis inntil 5 poeng for yrkespraksis. For å få full uttelling for yrkespraksis, må minst ett år være utført i løpet av de seneste fem årene.</article></article></li></ul></article></article><article class="legalArticle" data-lovdata-URL="LTI/forskrift/2006-02-01-107/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rangering av søkere ved opptak til videreutdanninger</span></h2><article class="numberedLegalP" data-numerator="1" id="paragraf-4-nummer-1">(1) Rangeringsreglene i § 3 skal gjelde for opptak av søkere til videreutdanninger.</article><article class="numberedLegalP" data-numerator="2" id="paragraf-4-nummer-2">(2) Ved opptak til helsesøsterutdanning og jordmorutdanning gjelder følgende tilleggsregler til § 3.<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-2-punkt-1"><span class="miscHeadline"><i>Helsesøsterutdanning</i></span><article class="legalP" id="paragraf-4-nummer-2-punkt-1-ledd-1">Minstekravet «minst ett års relevant yrkespraksis etter godkjenning» er å forstå som praksis som sykepleier tilsvarende minst ett års fulltids arbeid med direkte utøvelse av klinisk sykepleie overfor pasienter etter offentlig godkjenning/autorisasjon. <ul class="defaultList"><li data-li-identifier="-" data-name="-"><article class="listArticle" id="paragraf-4-nummer-2-punkt-1-ledd-1-punkt-1"><article class="legalP" id="paragraf-4-nummer-2-punkt-1-ledd-1-punkt-1-ledd-1">Annen arbeidserfaring enn sykepleierarbeid utført etter endt sykepleierutdanning godskrives med 0,5 poeng pr. år.</article></article></li><li data-li-identifier="-" data-name="-"><article class="listArticle" id="paragraf-4-nummer-2-punkt-1-ledd-1-punkt-2"><article class="legalP" id="paragraf-4-nummer-2-punkt-1-ledd-1-punkt-2-ledd-1">Søkere som har minst ett års fulltidsstilling i sykepleie som innebærer arbeid med barn, unge og familier gis 1 ekstra tilleggspoeng.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-4-nummer-2-punkt-2"><span class="miscHeadline"><i>Jordmorutdanning</i></span><article class="legalP" id="paragraf-4-nummer-2-punkt-2-ledd-1">Minstekravet «minst ett års yrkespraksis som sykepleier» er å forstå som praksis som sykepleier tilsvarende minst ett års fulltids arbeid med direkte utøvelse av klinisk sykepleie overfor pasienter etter offentlig godkjenning/autorisasjon. <ul class="defaultList"><li data-li-identifier="-" data-name="-"><article class="listArticle" id="paragraf-4-nummer-2-punkt-2-ledd-1-punkt-1"><article class="legalP" id="paragraf-4-nummer-2-punkt-2-ledd-1-punkt-1-ledd-1">Annen arbeidserfaring enn sykepleierarbeid utført etter endt sykepleierutdanning godskrives med 0,5 poeng pr. år.</article></article></li><li data-li-identifier="-" data-name="-"><article class="listArticle" id="paragraf-4-nummer-2-punkt-2-ledd-1-punkt-2"><article class="legalP" id="paragraf-4-nummer-2-punkt-2-ledd-1-punkt-2-ledd-1">Søkere som har minst ett års fulltidsstilling som sykepleier ved føde-/barsel-, gynekologisk-, barneavdeling, og/eller innenfor akutt-/intensivsykepleie gis 1 ekstra tilleggspoeng.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2006-02-01-107/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rangering av søkere ved opptak til praktisk-pedagogisk utdanning</span></h2><article class="numberedLegalP" data-numerator="1" id="paragraf-5-nummer-1">(1) Rangeringsreglene i § 3 skal gjelde for opptak av søkere til praktisk-pedagogisk utdanning så godt det er mulig.</article><article class="numberedLegalP" data-numerator="2" id="paragraf-5-nummer-2">(2) Dersom det er ledige studieplasser etter søknadsfristens utløp, kan søkere ansatt i fag-/yrkesfaglærerstillinger ha fortrinnsrett.</article><article class="numberedLegalP" data-numerator="3" id="paragraf-5-nummer-3">(3) Kvalifisert søker (etter § 2) kan vedtas utelukket fra rangering og opptak til praktisk-pedagogisk utdanning i fall høgskolen ut i fra faglige og/eller økonomiske ressurser ikke kan gi tilbud om relevant fag-/yrkesdidaktikk til søkeren.</article></article><article class="legalArticle" data-lovdata-URL="LTI/forskrift/2006-02-01-107/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rangering av søkere ved opptak til mastergradsutdanninger og emner på mastergradsnivå</span></h2><article class="numberedLegalP" data-numerator="1" id="paragraf-6-nummer-1">(1) Det skal være eget opptak til høyere grads studier; jf. lov om universiteter og høyskoler § 3-7 tredje ledd.</article><article class="numberedLegalP" data-numerator="2" id="paragraf-6-nummer-2">(2) Rangeringsreglene i § 3 skal gjelde for opptak av søkere til mastergradsutdanninger og emner på mastergradsnivå som følger: <table><tbody><tr><td data-text-align="left" data-vertical-align="top">Karakterpoeng:</td><td data-text-align="left" data-vertical-align="top">Det gis karakterpoeng for den kvalifiserende utdanningen (maksimalt 5 poeng)</td></tr><tr><td data-text-align="left" data-vertical-align="top">Utdanningspoeng:</td><td data-text-align="left" data-vertical-align="top">Det gis utdanningspoeng for relevant faglig høyere utdanning utover opptakskravet (maksimalt 3 poeng)</td></tr><tr><td data-text-align="left" data-vertical-align="top">Praksispoeng:</td><td data-text-align="left" data-vertical-align="top">Det gis praksispoeng for relevant praksis (maksimalt 3 poeng).</td></tr></tbody></table></article><article class="numberedLegalP" data-numerator="3" id="paragraf-6-nummer-3">(3) Ved opptak til mastergradsutdanning i yrkespedagogikk gjelder følgende tilleggsregler til § 3 og § 6:<ul class="defaultList"><li data-li-identifier="-" data-name="-"><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">Søkere med minimum 30 studiepoeng yrkespedagogikk/yrkesdidaktikk/yrkesteori i sin utdanning kan prioriteres.</article></article></li><li data-li-identifier="-" data-name="-"><article class="listArticle" id="paragraf-6-nummer-3-punkt-2"><article class="legalP" id="paragraf-6-nummer-3-punkt-2-ledd-1">Kvalifiserte søkere som har praksis med og eventuelt lederansvar for opplæring i offentlig og privat virksomhet kan gis 1 ekstra konkurransepoeng.</article></article></li></ul></article><article class="numberedLegalP" data-numerator="4" id="paragraf-6-nummer-4">(4) Styret kan gjøre unntak fra rangeringsreglene i § 3 og § 6. Spesielle rangeringsregler for mastergradsutdanninger og emner på mastergradsnivå fastsettes av styret gjennom studieplaner.</article></article><article class="legalArticle" data-lovdata-URL="LTI/forskrift/2006-02-01-107/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opptak av søkere med utenlandsk utdanning</span></h2><article class="numberedLegalP" data-numerator="1" id="paragraf-7-nummer-1">(1) Søkere med utenlandsk utdanning konkurrerer om studieplasser på lik linje med søkere som har norsk utdanning, når den utenlandske utdanningen er sammenlignbar og kan poengsettes på samme måte som den norske.</article><article class="numberedLegalP" data-numerator="2" id="paragraf-7-nummer-2">(2) Søkere med utenlandsk utdanning fra land utenfor Norden, og som har annet morsmål enn norsk, må dokumentere at de behersker norsk skriftlig og muntlig; jf. forskrift om opptak til universiteter og høyskoler. I samsvar med samme forskrift må disse søkere også dokumentere kunnskaper i engelsk på nivå med engelsk fra norsk videregående skole. Unntak fra dokumenterte norskkunnskaper kan gjøres for opptak til utdanninger som bare har engelsk som undervisningsspråk.</article></article><article class="legalArticle" data-lovdata-URL="LTI/forskrift/2006-02-01-107/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Betinget opptak</span></h2><article class="legalP" id="paragraf-8-ledd-1">Høgskolen kan etter nærmere vurdering gi betinget opptak der søker mangler del(er) av opptaksgrunnlaget. Forutsetningen er at søker kvalifiserer seg før studiet påbegynnes. Søker kan ikke poengberegnes før hele opptaksgrunnlaget er dokumentert. Inntil 30% av studieplassene kan forbeholdes disse søkerne.</article></article><article class="legalArticle" data-lovdata-URL="LTI/forskrift/2006-02-01-107/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av opptaket – opptakskomiteer</span></h2><article class="legalP" id="paragraf-9-ledd-1">Poengberegning, rangering og opptak gjennomføres etter fullmakt fra høgskoledirektøren i samråd med oppnevnte opptakskomiteer.</article></article><article class="legalArticle" data-lovdata-URL="LTI/forskrift/2006-02-01-107/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Andre bestemmelser</span></h2><article class="numberedLegalP" data-numerator="1" id="paragraf-10-nummer-1">(1) <i>Søknadsfrist</i><article class="legalP" id="paragraf-10-nummer-1-ledd-1">Ordinær søknadsfrist er 1. mars for opptak til høstsemesteret og 1. september for opptak til vårsemesteret. Høgskoledirektøren kan ved behov fastsette ny eller utsatt søknadsfrist for enkelte studier. Vedtak om annen søknadsfrist enn den ordinære må være fattet senest fire uker før ordinær søknadsfrist utløper. Søknader tas imot også etter søknadsfristen og behandles fortløpende dersom det er ledige studieplasser.</article></article><article class="numberedLegalP" data-numerator="2" id="paragraf-10-nummer-2">(2) <i>Krav til søknadsdokumenter</i><article class="legalP" id="paragraf-10-nummer-2-ledd-1">Alle vedlegg som skal gi grunnlag for opptak, må følge søknaden på et bestemt søknadsskjema. Høgskolen kan gi anledning til å ettersende vedlegg til søknaden etter at søknadsfristen er gått ut.</article></article><article class="numberedLegalP" data-numerator="3" id="paragraf-10-nummer-3">(3) <i>Forhåndsløfte</i><article class="legalP" id="paragraf-10-nummer-3-ledd-1">Forhåndsløfte kan gis etter begrunnet søknad til søkere som er studiekvalifisert på søknadstidspunktet, og som uten tvil ville ha kommet inn ved siste års opptak.</article></article><article class="numberedLegalP" data-numerator="4" id="paragraf-10-nummer-4">(4) <i>Utsettelse av studieplass</i><article class="legalP" id="paragraf-10-nummer-4-ledd-1">Tildelt studieplass kan reserveres til året etter dersom det foreligger tungtveiende grunner. Ytterligere utsettelse innvilges ikke.</article></article><article class="numberedLegalP" data-numerator="5" id="paragraf-10-nummer-5">(5) <i>Klage på opptak</i><article class="legalP" id="paragraf-10-nummer-5-ledd-1">Klage på avslag om opptak avgjøres av høgskolens klagenemnd; jf. universitets- og høyskolelovens § 5-1.</article></article><article class="numberedLegalP" data-numerator="6" id="paragraf-10-nummer-6">(6) <i>Utfyllende bestemmelser</i><article class="legalP" id="paragraf-10-nummer-6-ledd-1">Styret kan selv fastsette utfyllende bestemmelser.</article></article></article><article class="legalArticle" data-lovdata-URL="LTI/forskrift/2006-02-01-107/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks. Samtidig oppheves forskrift 17. juni 1999 nr. 736 om opptakskrav og rangeringsregler til videreutdanning ved Høgskolen i Akershus.</article></article></main></body></html>