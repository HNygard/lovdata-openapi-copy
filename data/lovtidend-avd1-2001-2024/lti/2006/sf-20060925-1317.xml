<!DOCTYPE html><html lang="no"><head><title>Forskrift om opplysningsplikt ved tilbud om kjøp av sammensatte produkter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-09-25-1317</dd><dt class="dokid">DokumentID</dt><dd class="dokid">LTI/forskrift/2006-09-25-1317</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 14 s 1797</dd><dt class="dateInForce">I kraft fra</dt><dd class="dateInForce">2007-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§2-11</li></ul></dd><dt class="dateOfPublication">Kunngjort</dt><dd class="dateOfPublication">2006-12-01</dd><dt class="journalNumber">Journalnummer</dt><dd class="journalNumber">2006-0958</dd><dt class="titleShort">Korttittel</dt><dd class="titleShort">Forskrift om opplysningsplikt, sammensatte prod.</dd><dt class="title">Tittel</dt><dd class="title">Forskrift om opplysningsplikt ved tilbud om kjøp av sammensatte produkter.</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 25. september 2006 med hjemmel i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven) § 2-11.</dd><dt class="refid">RefID</dt><dd class="refid">forskrift/2006-09-25-1317</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt ved tilbud om kjøp av sammensatte produkter.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Opplysninger om det sammensatte produktet</li><li>§ 4. Opplysninger om pris og totale kostnader</li><li>§ 5. Tilleggskostnader</li><li>§ 6. Avkastning</li><li>§ 7. Avbrudd og likviditet</li><li>§ 8. Lånefinansiering av investering med sikkerhet i sammensatte produkter</li><li>§ 9. Opplysninger om andre forhold</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-09-25-1317" id="dokument"><h1>Forskrift om opplysningsplikt ved tilbud om kjøp av sammensatte produkter.</h1><article class="legalArticle" data-lovdata-URL="LTI/forskrift/2006-09-25-1317/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for finansinstitusjoner som tilbyr sammensatte produkter.</article><article class="legalP" id="paragraf-1-ledd-2">Opplysninger som institusjonen skal gi i henhold til denne forskriften, skal gis skriftlig før avtale om salg av sammensatte produkter inngås, med unntak av § 4, siste ledd.</article><article class="legalP" id="paragraf-1-ledd-3">Opplysningene skal med unntak av § 4, siste ledd og § 8, presenteres samlet og oversiktlig i produktets informasjonsmateriell.</article></article><article class="legalArticle" data-lovdata-URL="LTI/forskrift/2006-09-25-1317/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1"><i>Sammensatte produkter:</i> spareprodukter som er satt sammen av en innskudds- eller obligasjonsdel og en derivatdel der kundens avkastning er knyttet til indekser eller andre nærmere definerte markedsvariabler, som aksjer, renter, råvarer, valuta eller porteføljer av enkeltaksjer, herunder aksjeindekserte obligasjoner og bankinnskudd med aksjeavkastning.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1"><i>Innbetalt beløp:</i> summen av beløp plassert i obligasjon eller som bankinnskudd, prisen på derivatdelen og de totale kostnader.</article></article></li><li data-li-identifier="c)" data-name="c)"><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1"><i>Pris:</i> hva det vil koste utsteder å sikre produktet, det vil si en pris på en nullkupongobligasjon og pris på derivatdelen. Dersom utsteder ikke sikrer seg med obligasjoner, brukes estimert nullkupongrente med utgangspunkt i norsk statsobligasjon.</article></article></li><li data-li-identifier="d)" data-name="d)"><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1"><i>Totale kostnader:</i> den delen av innbetalt beløp som går til utsteder og mellommann, herunder tegningsprovisjoner, transaksjonskostnader i forbindelse med plassering, tilretteleggingsgebyr og andre inntekter for tilbyder av produktet.</article></article></li></ul></article><article class="legalArticle" data-lovdata-URL="LTI/forskrift/2006-09-25-1317/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplysninger om det sammensatte produktet</span></h2><article class="legalP" id="paragraf-3-ledd-1">Det skal gis opplysninger om følgende forhold:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Hvilke indekser eller andre nærmere definerte markedsvariabler som benyttes og hvordan disse beregnes, herunder om de er utbyttejustert og valutasikret, samt hvilken effekt dette vil få på den forventede avkastningen av produktet.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Den forventede prosentvise fordelingen av det innbetalte beløpet i produktets forskjellige deler, herunder til innskudd, derivater og totale kostnader. Denne fordelingen skal også vise forskjellen mellom beløpet som er tilgjengelig for innskudd i bank eller obligasjon og beløpet som faktisk benyttes til slikt innskudd (nåverdien av obligasjons- eller bankinnskuddet).</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Hvordan avkastningen på produktet henger sammen med indeksene eller markedsvariablene og hvordan avkastningsfaktoren er utformet, herunder hvordan denne påvirkes av fordelingen av det innbetalte beløpet, og om det er satt begrensninger på avkastningen.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Hvor stor prosentandel av innbetalt beløp kunden med sikkerhet kan innløse ved utløpet av løpetiden.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Motpartsrisikoen og om innbetalt beløp er dekket av Bankenes sikringsfond.</article></article></li></ul></article></article><article class="legalArticle" data-lovdata-URL="LTI/forskrift/2006-09-25-1317/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplysninger om pris og totale kostnader</span></h2><article class="legalP" id="paragraf-4-ledd-1">I produktets informasjonsmateriell skal det oppgis estimert øvre og nedre grense for pris på produktet i prosent av innbetalt beløp, samt faktisk rente p.a. på obligasjonen eller bankinnskuddet. Det skal oppgis hva som er differansen mellom obligasjons- eller innskuddsrenten og foretakets faktiske innlånsrente for lån med tilsvarende løpetid.</article><article class="legalP" id="paragraf-4-ledd-2">Det skal opplyses om at ulike tilbydere vil kunne få ulik pris på derivatdelen i produktet avhengig av hvilken strategisk posisjon de har i markedet.</article><article class="legalP" id="paragraf-4-ledd-3">Når tegningstiden er utløpt skal det opplyses skriftlig om de totale kostnadene og den endelige prisen kunden betaler, og hvor mye dette avviker fra anslaget som ble gitt på tegningstidspunktet. De totale kostnadene skal oppgis i prosent av innbetalt beløp.</article></article><article class="legalArticle" data-lovdata-URL="LTI/forskrift/2006-09-25-1317/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilleggskostnader</span></h2><article class="legalP" id="paragraf-5-ledd-1">Det skal opplyses om kostnader som kommer i tillegg til kostnadene knyttet til produktet, herunder kostnader til VPS.</article></article><article class="legalArticle" data-lovdata-URL="LTI/forskrift/2006-09-25-1317/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avkastning</span></h2><article class="legalP" id="paragraf-6-ledd-1">Det skal gis en oversikt over historisk avkastning de siste 5 årene for produktets indeks eller andre nærmere definerte markedsvariabler som benyttes. I beregningen av historisk avkastning skal det korrigeres for eventuelle begrensninger, herunder gjennomsnittsberegning av sluttverdi, som produktet legger på indeksen eller markedsvariablene, slik at avkastningene blir sammenlignbare. Det skal også foretas justering for utbytte og valutakurssvingninger for de indeksene og markedsvariablene der dette er aktuelt og det skal tas hensyn til løpetiden for produktet. Avkastningen skal oppgis som effektiv rente p.a.</article><article class="legalP" id="paragraf-6-ledd-2">Dersom produktets avkastning er knyttet til indekser eller markedsvariabler der 5 års historikk ikke er mulig å beregne, skal det opplyses at forskriftens krav til 5 års historikk ikke er oppfylt.</article><article class="legalP" id="paragraf-6-ledd-3">Det skal presiseres at historisk avkastning ikke er noen garanti for fremtidig avkastning.</article><article class="legalP" id="paragraf-6-ledd-4">Effekten av eventuelle begrensninger i indeksens eller markedsvariabelens avkastning skal illustreres med eksempler på positive og negative bevegelser i markedet.</article><article class="legalP" id="paragraf-6-ledd-5">For produkter der det er aktuelt skal høyeste og laveste mulige avkastning på produktet angis, samt sannsynligheten for å oppnå denne avkastningen.</article><article class="legalP" id="paragraf-6-ledd-6">Det skal angis et intervall for sannsynlig avkastning på produktet. Det skal samtidig spesifiseres med hvilken sikkerhet dette intervallet er angitt, for eksempel 95%.</article><article class="legalP" id="paragraf-6-ledd-7">Det skal opplyses hvilken avkastning indeksen eller markedsvariabelen må oppnå for at kunden skal få tilbake innbetalt beløp.</article></article><article class="legalArticle" data-lovdata-URL="LTI/forskrift/2006-09-25-1317/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avbrudd og likviditet</span></h2><article class="legalP" id="paragraf-7-ledd-1">Kunden skal gjøres oppmerksom på om og i hvilken grad produktet er omsettelig.</article><article class="legalP" id="paragraf-7-ledd-2">Det skal opplyses om kostnader og mulige tap ved å gå ut av produktet før forfall. Dersom avtalen ved avbrudd ikke gir rett til hele det garanterte beløpet, jf. § 3 bokstav d), skal det opplyses hvor stor del av beløpet kunden har rett til å få tilbake.</article></article><article class="legalArticle" data-lovdata-URL="LTI/forskrift/2006-09-25-1317/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lånefinansiering av investering med sikkerhet i sammensatte produkter</span></h2><article class="legalP" id="paragraf-8-ledd-1">Dersom investeringen med sikkerhet i det sammensatte produktet helt eller delvis skal finansieres ved lån fra institusjonen skal det spesifiseres<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Hva som er effektiv rente p.a. på lånet.</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Effektiv rente p.a. på innbetalt beløp inkludert lånekostnader, når det tas hensyn til at bare det garanterte beløpet tilbakebetales.</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Hvilken avkastning produktet må oppnå for at kunden skal få tilbake egenkapitalen. Det skal tas hensyn til alle renter og gebyrer kunden betaler i forbindelse med låneopptaket.</article></article></li></ul><p class="leddfortsettelse">Generelt vises det for øvrig til den alminnelige plikten til informasjon og ivaretakelse av kundens behov som følger av finansavtaleloven.</p></article></article><article class="legalArticle" data-lovdata-URL="LTI/forskrift/2006-09-25-1317/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysninger om andre forhold</span></h2><article class="legalP" id="paragraf-9-ledd-1">Det skal opplyses om<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">Relevante skatteregler og at disse kan bli gjenstand for endring under produktets løpetid.</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">Selger har særskilte insentivordninger knyttet til formidling av produktet.</article></article></li></ul></article></article><article class="legalArticle" data-lovdata-URL="LTI/forskrift/2006-09-25-1317/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. januar 2007.</article></article></main></body></html>