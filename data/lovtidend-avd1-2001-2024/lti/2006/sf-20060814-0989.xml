<!DOCTYPE html><html lang="no"><head><title>Forskrift om eksamen for Stabs- og masterstudiet ved Forsvarets skolesenter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-08-14-989</dd><dt class="dokid">DokumentID</dt><dd class="dokid">LTI/forskrift/2006-08-14-989</dd><dt class="ministry">Departement</dt><dd class="ministry"><ul><li>Forsvarsdepartementet</li><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 12 s 1572</dd><dt class="dateInForce">I kraft fra</dt><dd class="dateInForce">Studieåret 2006–2007</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>forskrift/2005-12-16-1575</li></ul></dd><dt class="dateOfPublication">Kunngjort</dt><dd class="dateOfPublication">2006-08-25</dd><dt class="journalNumber">Journalnummer</dt><dd class="journalNumber">2006-0750</dd><dt class="titleShort">Korttittel</dt><dd class="titleShort">Forskrift om eksamen ved Forsvarets skolesenter</dd><dt class="title">Tittel</dt><dd class="title">Forskrift om eksamen for Stabs- og masterstudiet ved Forsvarets skolesenter.</dd><dt class="miscInformation">Annet om dokumentet</dt><dd class="miscInformation">Fastsatt av Sjef Forsvarets skolesenter (FSS) 14. august 2006 med hjemmel i lov 1. april 2005 nr. 15 om universiteter og høyskoler § 3-9 syvende ledd, forskrift 16. desember 2005 nr. 1575 om delvis innlemming av Forsvarets høyskoler under lov 1. april 2005 nr. 15 om universiteter og høyskoler samt Forsvarets reglement for offiserer under utdanning: Forsvarets Personellhåndbok (FPH) og TfF kl. 4.</dd><dt class="refid">RefID</dt><dd class="refid">forskrift/2006-08-14-989</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen for Stabs- og masterstudiet ved Forsvarets skolesenter.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Beskrivelse av eksamen</li><li>§ 4. Eksamensformer</li><li>§ 5. Oppmelding til eksamen</li><li>§ 6. Tidspunkt for eksamen</li><li>§ 7. Gjennomføring av skriftlig eksamen</li><li>§ 8. Fusk</li><li>§ 9. Annullering</li><li>§ 10. Hjelpemidler til eksamen</li><li>§ 11. Fusk ved eksamen uten tilsyn</li><li>§ 12. Sensur</li><li>§ 13. Karakterer</li><li>§ 14. Kunngjøring av eksamensresultater</li><li>§ 15. Rett til å fortsette studiet</li><li>§ 16. Særordninger</li><li>§ 17. Sykdom under eksamen</li><li>§ 18. Vitnemål</li><li>§ 19. Krav om begrunnelse for karakterfastsetting</li><li>§ 20. Klage på karakterfastsetting</li><li>§ 21. Klage på karakterfastsetting av delprøver/deleksamener</li><li>§ 22. Adgang til å forbedre karakteren</li><li>§ 23. Klage over formelle feil ved eksamen</li><li>§ 24. Overprøving av eksamensforskriftene</li><li>§ 25. Utfyllende bestemmelser</li><li>§ 26. Endringer i forskriftene</li><li>§ 27. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-08-14-989" id="dokument"><h1>Forskrift om eksamen for Stabs- og masterstudiet ved Forsvarets skolesenter.</h1><article class="legalArticle" data-lovdata-URL="LTI/forskrift/2006-08-14-989/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for Stabs- og masterstudiet ved Forsvarets skolesenter. Utdanningen gjennomføres ved Forsvarets stabsskole (FSTS). Forskriften omfatter alle eksamener, prøver, bedømmelser, vurderinger og lignende innenfor alle emner, delemner og kurs når resultatet fremgår på eller inngår som beregningsgrunnlag for karakterutskrift eller vitnemål for stabsstudiet eller masterstudiet, eventuelt deler av disse.</article><article class="legalP" id="paragraf-1-ledd-2">Denne forskrift er utarbeidet med hjemmel i lov 1. april 2005 nr. 15 om universiteter og høyskoler (UH-loven) med virkning fra 1. august 2005 samt bestemmelser om eksamen og vurdering i studieplanen for Stabs- og masterstudiet.</article><article class="legalP" id="paragraf-1-ledd-3">Der det ikke er fullt samsvar mellom Forsvarets reglementer og UH-loven, skal intensjonen i UH-loven følges på områder som fremgår av forskrift fastsatt ved kongelig resolusjon 16. desember 2005 nr. 1575 om delvis innlemming av Forsvarets høyskoler under lov om universiteter og høyskoler.</article><article class="legalP" id="paragraf-1-ledd-4">Forskriften gjelder ikke for eksamener som Stabsskolens studenter tar ved andre utdanningsinstitusjoner. I slike tilfeller gjelder vedkommende institusjoners eksamensbestemmelser.</article></article><article class="legalArticle" data-lovdata-URL="LTI/forskrift/2006-08-14-989/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>1 Eksamen</i></article><article class="legalP" id="paragraf-2-ledd-1">Med eksamen menes i denne forskrift skriftlig eller muntlig prøve eller delprøve, besvart individuelt eller i gruppe med eller uten hjelpemidler og tilsyn, i emner eller deler av emner som inngår i en sluttvurdering, eller som gir grunnlag for fastsettelse av selvstendig karakter på vitnemålet.</article><article class="legalP" id="paragraf-2-ledd-2">Begrepet skriftlig eksamen omfatter også eksamener der det benyttes PC.</article> <article class="defaultP" margin-top="true"><i>2 Ordinær eksamen</i></article><article class="legalP" id="paragraf-2-ledd-3">Det første eksamensforsøk som gjennomføres i et emne eller som del av emne.</article> <article class="defaultP" margin-top="true"><i>3 Utsatt eksamen</i></article><article class="legalP" id="paragraf-2-ledd-4">Eksamen for studenter som hadde gyldig fravær ved ordinær eksamen.</article> <article class="defaultP" margin-top="true"><i>4 Ny eksamen</i></article><article class="legalP" id="paragraf-2-ledd-5">Eksamen for studenter som ikke bestod ved ordinær eksamen. Ny eksamen skal tas samtidig som det arrangeres utsatt eksamen.</article> <article class="defaultP" margin-top="true"><i>5 Deleksamen</i></article><article class="legalP" id="paragraf-2-ledd-6">Noen emner omfatter deleksamener fastsatt i emnebeskrivelsen. Karakteren i emnet/delemnet blir fastsatt på grunnlag av karakterene i deleksamenene. Opplysninger om hvordan slike sammensatte karakterer beregnes, går frem av emnebeskrivelsen.</article> <article class="defaultP" margin-top="true"><i>6 Studiehåndbok</i></article><article class="legalP" id="paragraf-2-ledd-7">Et oppslagsverk med informasjon om stabs- og masterstudiet ved FSS. Studiehåndboken klargjør hva studentene kan forvente av sitt studium ved FSTS når det gjelder skolestabens rolle og hva som forventes av studentene. Studiehåndboken revideres årlig. Studiehåndboken utgjør studieplanen for Stabs- og masterstudiet jf. UH-loven § 3-3, 3. ledd.</article> <article class="defaultP" margin-top="true"><i>7 Stabsstudent</i></article><article class="legalP" id="paragraf-2-ledd-8">En person som er tatt opp gjennom konkurranse på grunnlag av opptaksforskriften, og som deltar i undervisningen på heltid gjennom ett år på Stabsstudiet ved FSTS.</article> <article class="defaultP" margin-top="true"><i>8 Masterstudent</i></article><article class="legalP" id="paragraf-2-ledd-9">En person som er tatt opp gjennom konkurranse på grunnlag av opptaksforskriften, og som deltar i undervisningen på heltid gjennom to år på Masterstudiet ved FSTS.</article> <article class="defaultP" margin-top="true"><i>9 Emnestudent</i></article><article class="legalP" id="paragraf-2-ledd-10">En person som er tatt opp gjennom konkurranse på grunnlag av opptaksforskriften, og som deltar i undervisningen på deltid, ved enkeltemner som for eksempel: <i>Militære fellesoperasjoner</i> eller <i>Virksomhetsstyring i Forsvaret.</i></article> <article class="defaultP" margin-top="true"><i>10 Studiepoeng</i></article><article class="legalP" id="paragraf-2-ledd-11">Omfanget av et fag, emne eller kurs i universitets- og høyskolesystemet måles i studiepoeng. 60 studiepoeng tilsvarer normal arbeidsmengde i ett studieår (medio august – medio juni).</article> <article class="defaultP" margin-top="true"><i>11 Kandidatnummer</i></article><article class="legalP" id="paragraf-2-ledd-12">Alle kandidatene som er meldt opp til en eksamen, får tildelt et kandidatnummer. Kandidatnummeret tildeles før eksamensoppgaven deles ut. Kandidatene får nytt kandidatnummer til hver eksamen. Nummeret er tilfeldig valgt og bestemt før eksamen.</article> <article class="defaultP" margin-top="true"><i>12 Eksamensråd</i></article><article class="legalP" id="paragraf-2-ledd-13">Eksamensrådet behandler spørsmål om eksamen, sensur og klager hvor løsningen ikke følger direkte av denne forskriften.</article><article class="legalP" id="paragraf-2-ledd-14">Eksamensrådet består av sjef FSTS, Studieansvarlig, sjef Avdeling for studieveiledning, studiekonsulent, valgt representant for studentene og aktuell emneansvarlig. Studieadministrasjonen holder sekretær.</article> <article class="defaultP" margin-top="true"><i>13 Emneansvarlig (EA)</i></article><article class="legalP" id="paragraf-2-ledd-15">Den faglig ansvarlige for emnet. EA koordinerer planlegging, gjennomføring, evaluering og vurdering av sitt emne.</article> <article class="defaultP" margin-top="true"><i>14 Egenerklæring</i></article><article class="legalP" id="paragraf-2-ledd-16">En obligatorisk erklæring om fusk som studenten signerer og leverer studieadministrasjon ved semesterets start. Den gjelder ved levering av tekster som har betydning for karakterer som inngår i – eller forutsettes bestått forut for – eksamen som gir karakter på vitnemålet.</article></article><article class="legalArticle" data-lovdata-URL="LTI/forskrift/2006-08-14-989/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beskrivelse av eksamen</span></h2><article class="legalP" id="paragraf-3-ledd-1">En eksamen kan omfatte ett eller flere emner eller delemner slik det er beskrevet i studieplanen. Beskrivelsen omtaler bruk av gradert karakterskala eller karakterene <i>bestått</i> eller <i>ikke bestått</i>, omfang målt i studiepoeng og hvordan eksamenen inngår i karakteren på vitnemålet.</article><article class="legalP" id="paragraf-3-ledd-2">Studentene skal senest én uke før en eksamen motta en skriftlig orientering om detaljene i gjennomføringen av eksamen. En mer generell beskrivelse tas med i emneheftet som deles ut ved oppstarten av det enkelte emne.</article><article class="legalP" id="paragraf-3-ledd-3">Den <i>generelle</i> beskrivelsen opplyser om følgende forhold:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">emnets navn og eventuelt nummer, samt hvor mange studiepoeng eksamen dekker</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">eksamensform</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">opplysning om tillatte hjelpemidler, herunder anvendelse av bærbar PC, litteratur, egne notater med mer</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">informasjon om egenerklæring.</article></article></li></ul></article><article class="legalP" id="paragraf-3-ledd-4">Den <i>detaljerte</i> beskrivelsen opplyser om følgende forhold:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-4-punkt-1"><article class="legalP" id="paragraf-3-ledd-4-punkt-1-ledd-1">prøvetidspunkt og sted for gjennomføring</article></article></li><li data-li-identifier="-" data-name="-"><article class="listArticle" id="paragraf-3-ledd-4-punkt-2"><article class="legalP" id="paragraf-3-ledd-4-punkt-2-ledd-1">tid til disposisjon</article></article></li><li data-li-identifier="-" data-name="-"><article class="listArticle" id="paragraf-3-ledd-4-punkt-3"><article class="legalP" id="paragraf-3-ledd-4-punkt-3-ledd-1">bestemmelser for utskrift av besvarelsen og andre rutiner ved levering</article></article></li><li data-li-identifier="-" data-name="-"><article class="listArticle" id="paragraf-3-ledd-4-punkt-4"><article class="legalP" id="paragraf-3-ledd-4-punkt-4-ledd-1">annen nødvendig administrativ informasjon.</article></article></li></ul></article><article class="legalP" id="paragraf-3-ledd-5">Ved gruppeeksamener kan det fastsettes at karakterene skal gis individuelt på grunnlag av resultatet av gruppeeksamenen justert med resultatet etter individuell muntlig eksamen. Slike ordninger må fremgå av emnebeskrivelsen.</article></article><article class="legalArticle" data-lovdata-URL="LTI/forskrift/2006-08-14-989/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksamensformer</span></h2><article class="legalP" id="paragraf-4-ledd-1">Ved FSTS kan følgende eksamensformer benyttes hver for seg eller sammen for det enkelte emnet:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Skriftlig og/eller muntlig</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Individuell og/eller gruppevis</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Med eller uten tilsyn</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">Med eller uten hjelpemidler</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">Hjemme- eller skoleeksamen.</article></article></li></ul></article></article><article class="legalArticle" data-lovdata-URL="LTI/forskrift/2006-08-14-989/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding til eksamen</span></h2><article class="legalP" id="paragraf-5-ledd-1">Studentene blir kollektivt oppmeldt til ordinær eksamen i obligatoriske emner. Oppmelding til utsatt eksamen (§ 2 pkt. 3) og ny eksamen (§ 2 pkt. 4) fastsettes av studieadministrasjonen første gang, med mindre studenten skriftlig søker om utsettelse. Ved stryk etter annet forsøk vises det til § 15.</article></article><article class="legalArticle" data-lovdata-URL="LTI/forskrift/2006-08-14-989/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tidspunkt for eksamen</span></h2><article class="legalP" id="paragraf-6-ledd-1">Eksamensperioden fastsettes ved semesterstart. Eksamensdatoer fastsettes senest en måned før eksamen. Datoene vil normalt være markert i skolens semesterplan.</article></article><article class="legalArticle" data-lovdata-URL="LTI/forskrift/2006-08-14-989/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av skriftlig eksamen</span></h2><article class="legalP" id="paragraf-7-ledd-1">På skriftlige eksamensoppgaver skal følgende opplysninger alltid angis: emnets/delemnets navn og eventuelt nummer/emnekode, eksamensdato, varigheten av eksamen, hvilke hjelpemidler studentene kan ha ved eksamen og hvor mange studiepoeng eksamenen dekker.</article><article class="legalP" id="paragraf-7-ledd-2">Studentene skal møte senest 15 min. før eksamen begynner.</article><article class="legalP" id="paragraf-7-ledd-3">Eksamenstiden (angitt antall klokketimer) begynner når alle studentene har fått sine oppgaver. Etter at en skoleeksamen med tilsyn er begynt, kan studentene bare forlate plassen med tillatelse fra og i følge med en eksamensvakt. Det er ikke anledning til å forlate plassen før tidligst 1 time etter at eksamen er begynt.</article><article class="legalP" id="paragraf-7-ledd-4">Studenter som møter mindre enn én time for sent, dvs. før noen kan ha forlatt eksamenslokalet, kan vanligvis få avlegge eksamen. De må likevel levere når eksamenstiden utløper. Ved skriftlig eksamen skal kandidatene føre kandidatnummeret på alle svararkene.</article><article class="legalP" id="paragraf-7-ledd-5">Om annet ikke er opplyst, er det bare tillatt å bruke godkjent eksamenspapir som er utlevert i eksamenslokalet. Avhengig av antall sensorer bruker Stabsskolen blankettsett som gir tre eller fire eksemplarer av besvarelsen. Besvarelsene føres med penn som gir tydelige gjennomslag til kopiarkene. Studentene har ansvar for at også gjenpartene er tydelige.</article><article class="legalP" id="paragraf-7-ledd-6">Ved denne eksamensform skal det også leveres ut kladdeark. Kladdeark skal ikke leveres inn.</article><article class="legalP" id="paragraf-7-ledd-7">Bare besvarelser levert på ordinære eksamensark sensureres.</article><article class="legalP" id="paragraf-7-ledd-8">Når en student er ferdig ved eksamen med tilsyn, gir han/hun tegn til eksamensvakten som samler inn besvarelsen.</article></article><article class="legalArticle" data-lovdata-URL="LTI/forskrift/2006-08-14-989/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fusk</span></h2><article class="legalP" id="paragraf-8-ledd-1">Fusk eller forsøk på fusk medfører normalt bortvisning fra eksamenslokalet. Relegering fra FSTS gjennomføres med hjemmel i TfF kl. 4.</article><article class="legalP" id="paragraf-8-ledd-2">Sjef FSS kan annullere eksamen eller prøve, eller godkjenning av studium, hvis studenten:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">ved hjelp av falskt vitnemål eller annen form for uredelig opptreden har skaffet seg adgang til å gå opp til vedkommende eksamen eller prøve, eller til å delta i vedkommende studium, eller</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">har fusket eller forsøkt å fuske ved avleggelsen av, eller forut for endelig sensur av, vedkommende eksamen eller prøve, eller under gjennomføringen av vedkommende studium (jf. § 10).</article></article></li></ul></article></article><article class="legalArticle" data-lovdata-URL="LTI/forskrift/2006-08-14-989/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Annullering</span></h2><article class="legalP" id="paragraf-9-ledd-1">Muligheten til å annullere en eksamen foreldes ikke. Ved annullering gjelder bestemmelser om tilbakelevering av vitnemål når annullering er vedtatt. Fusk skal derfor tas opp med sikte på eventuell annullering, selv om det avdekkede forhold ligger tilbake i tid og studenten har forlatt Stabsskolen.</article><article class="legalP" id="paragraf-9-ledd-2">I saker som vurderes reist med sikte på eventuell relegering, og hvis det har gått uforholdsmessig lang tid fra forholdet ble avdekket til saken kommer til Sjef FSS, eller hvis det avdekkede forhold ligger langt tilbake i tid, kan skolen ta dette med i vurderingen av reaksjonsform.</article><article class="legalP" id="paragraf-9-ledd-3">I saker hvor studenten har forlatt Stabsskolen eller er i ferd med å gjøre det, kan Sjef FSS i stedet for relegering vedta å nekte studenten å komme tilbake for videre studier. Ellers gjelder Forsvarets personellhåndbok og bestemmelser i TfF kl. 4.</article><article class="legalP" id="paragraf-9-ledd-4">For sanksjonen relegering, kreves forsett. Det innebærer at vedkommende må ha utført den handling som kan karakteriseres som fusk med viten og vilje. For reaksjonen annullering, er det imidlertid tilstrekkelig at studenten har handlet grovt uaktsomt.</article></article><article class="legalArticle" data-lovdata-URL="LTI/forskrift/2006-08-14-989/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Hjelpemidler til eksamen</span></h2><article class="legalP" id="paragraf-10-ledd-1">I forbindelse med skriftlig eksamen skal det være bestemmelser om det er tillatte hjelpemidler – og i tilfelle hvilke. Disse skal stå oppført på eksamensoppgavene, eventuelt i form av henvisning til det som står i Studiehåndboken eller emneheftet om dette. Alt annet som kan ha faglig interesse kan derved klassifiseres som ulovlige hjelpemidler. Det å ha slike hjelpemidler tilgjengelig under eksamen skal behandles som mistanke om fusk eller forsøk på fusk. Det er ikke nødvendig at studenten har brukt dem eller blir tatt på fersk gjerning i å bruke dem.</article><article class="legalP" id="paragraf-10-ledd-2">Ulovlige hjelpemidler kan for eksempel være:<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">løsark og lapper med pensumrelevant innhold</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-2"><article class="legalP" id="paragraf-10-ledd-2-punkt-2-ledd-1">innskrevet/innlimt tekst/ark av faglig interesse i tillatte hjelpemidler som ordbøker og lovsamlinger</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-3"><article class="legalP" id="paragraf-10-ledd-2-punkt-3-ledd-1">egne kladdeark (med allerede «kladdet tekst»)</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-4"><article class="legalP" id="paragraf-10-ledd-2-punkt-4-ledd-1">pensumbøker eller andre relevante fagbøker</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-5"><article class="legalP" id="paragraf-10-ledd-2-punkt-5-ledd-1">flyttbare lagringsmedium (eks: «memory stick») med pensumrelevant innhold</article></article></li><li data-li-identifier="-" data-name="-"><article class="listArticle" id="paragraf-10-ledd-2-punkt-6"><article class="legalP" id="paragraf-10-ledd-2-punkt-6-ledd-1">bruk av mobiltelefon eller annet elektronisk utstyr.</article></article></li></ul></article><article class="legalP" id="paragraf-10-ledd-3">Det betraktes som fusk eller forsøk på fusk å ha ulovlige hjelpemidler tilgjengelig under eksamen på områder utenfor selve eksamenslokalet, for eksempel ulovlige hjelpemidler plassert/gjemt på toalettet osv.</article></article><article class="legalArticle" data-lovdata-URL="LTI/forskrift/2006-08-14-989/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fusk ved eksamen uten tilsyn</span></h2><article class="legalP" id="paragraf-11-ledd-1">Fusk i forbindelse med eksamener uten tilsyn kan dreie seg om at en innlevert oppgave eller deler av en innlevert oppgave<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">er brukt av studenten til en tidligere eksamen</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">er brukt av en annen person til en tidligere eksamen</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">er utarbeidet av en annen person for studenten.</article></article></li></ul></article><article class="legalP" id="paragraf-11-ledd-2">Videre er det fusk når sitater fra lærebøker, andre fagbøker, andres oppgaver, digitale kilder osv. er gjengitt uten kildehenvisning.</article></article><article class="legalArticle" data-lovdata-URL="LTI/forskrift/2006-08-14-989/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Sensur</span></h2><article class="legalP" id="paragraf-12-ledd-1">Det bør i alle emner engasjeres minst to sensorer, hvorav minst en ekstern. Sensur med karakterer og eventuelle individuelle skriftlige tilbakemeldinger skal normalt foreligge senest 3 uker (15 virkedager) etter avlagt prøve, hvis ikke særlige grunner gjør det nødvendig å bruke mer tid. Intern og ekstern sensor fastsetter en endelig karakter etter samsensur. Ved ny sensurering oppnevnes nye sensorer etter samme kriterier som ved ordinær sensur. Hvis den endelige karakteren er fastsatt på grunnlag av både skriftlig og muntlig prøve, og klager får medhold i klage på sensuren over den skriftlige del av eksamenen, holdes iht. § 3-9 (5) i lov om universiteter og høyskoler ny muntlig prøve for å fastsette endelig karakter.</article><article class="legalP" id="paragraf-12-ledd-2">På bakgrunn av behovet for lengre sensurfrist enn 3 uker for større skriftlige arbeider, fastsetter Sjef FSS at sensuren for masteroppgaven og tilsvarende skriftlige arbeider skal foreligge senest 8 uker etter fristen for innlevering av slike arbeider.</article><article class="legalP" id="paragraf-12-ledd-3">Ved ny sensurering etter klage, benyttes minst to nye sensorer, hvorav minst én ekstern.</article><article class="legalP" id="paragraf-12-ledd-4">Dersom kommisjonen ikke blir enig når karakteren skal fastsettes ved samsensur, sendes saken til oppmann. Karakteren avgjøres ved flertallsbeslutning (opprinnelig kommisjon + oppmann). Oppmann skal være ekstern og habilitetsmessig uangripelig, og utpekes i likhet med andre sensorer av Sjef FSS.</article><article class="legalP" id="paragraf-12-ledd-5">Sensor(er) oppnevnes av Sjef FSS etter forslag fra Studieansvarlig (Dekan) ved eksamen, prøve, bedømmelse av oppgave eller annen vurdering når resultatet inngår på vitnemålet eller innregnes i karakter for vedkommende studium. Sensorer oppnevnes fra relevante fagmiljøer som i kraft av sin faglige kompetanse er i stand til å kunne vurdere studentenes kunnskaper og ferdigheter på en upartisk og faglig betryggende måte. Emneansvarlig kan utpeke en eller to (maksimum to) faglærere til å assistere i formuleringen av eksamensoppgaver.</article><article class="legalP" id="paragraf-12-ledd-6">I situasjoner hvor studenter benytter graderte kilder og derfor graderer egen eksamensbesvarelse, må det oppnevnes sensor(er) som er sikkerhetsklarert.</article></article><article class="legalArticle" data-lovdata-URL="LTI/forskrift/2006-08-14-989/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Karakterer</span></h2><article class="legalP" id="paragraf-13-ledd-1">Endelig karakter i emner og delemner som ifølge studieplanen skal på vitnemålet, fastsettes på grunnlag av eksamener, deleksamener og andre vurderingsordninger slik Studiehåndboken angir.</article><article class="legalP" id="paragraf-13-ledd-2">Studiehåndboken angir for hver eksamen om «bestått/ikke bestått» eller gradert skala skal brukes iht. UH-loven § 3-9, 6. ledd.</article></article><article class="legalArticle" data-lovdata-URL="LTI/forskrift/2006-08-14-989/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kunngjøring av eksamensresultater</span></h2><article class="legalP" id="paragraf-14-ledd-1">Tid for kunngjøring av eksamensresultatene skal fastsettes på forhånd. Kunngjøringen skjer ved oppslag på fastsatt sted. Karakterlistene skal være anonymisert ved bruk av kandidatnummer.</article><article class="legalP" id="paragraf-14-ledd-2">De som ikke har bestått, kontakter studieadministrasjon som informerer om vilkår for å få fortsette studiet. Studenten informeres også om ny eksamen (kontinuasjon), mens de øvrige selv må gjøre seg kjent med resultatet. Samme prosedyre gjelder ved deleksamener som inngår i – eller forutsettes bestått forut for – eksamen og som gir karakter på vitnemålet.</article><article class="legalP" id="paragraf-14-ledd-3">For godkjent eksamensresultat kreves minimum karakteren E eller Bestått. Oppnås ikke dette, gis kandidaten anledning til å avlegge en ny prøve. Det svakeste resultatet skal telle i hovedkaraktersammendraget. Hvis det er foretatt ny sensur etter klage, vil resultatet fra siste sensur være gjeldende. For godkjent resultat i emner der det arrangeres både hjemme-, skole- eller gruppeeksamen med påfølgende individuell eksamen, må begge eksamener bestås.</article></article><article class="legalArticle" data-lovdata-URL="LTI/forskrift/2006-08-14-989/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rett til å fortsette studiet</span></h2><article class="legalP" id="paragraf-15-ledd-1">Studenter som har strøket til ny eksamen og som ikke har nådd frem med klage, skal normalt relegeres.</article><article class="legalP" id="paragraf-15-ledd-2">Det er ikke tillatt å gå opp til ny prøve i emner som allerede er bestått. Ved stryk til ny eksamen er det ikke anledning til å gå opp til ny prøve.</article><article class="legalP" id="paragraf-15-ledd-3">En student som har blitt relegert fra FSTS etter andre gangs stryk på eksamen, kan ikke ved en senere anledning søke om opptak i enkeltemner ved FSTS for på den måte å oppnå flere forsøk på ny eksamen for å motta vitnemål fra FSTS.</article></article><article class="legalArticle" data-lovdata-URL="LTI/forskrift/2006-08-14-989/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Særordninger</span></h2><article class="legalP" id="paragraf-16-ledd-1">Studenter som har behov for særordninger ved eksamen, kan søke studieadministrasjonen om spesiell tilrettelegging eller forlenget tid. Studenter som har et varig behov, må søke snarest etter studiestart. Når behovet har oppstått akutt, må studenten søke raskest mulig. Legeerklæring eller unntaksvis annen relevant dokumentasjon må dokumenteres.</article><article class="legalP" id="paragraf-16-ledd-2">Ordningen gjelder normalt ikke muntlige prøver, gruppeeksamener eller hjemmeeksamener. Tilleggstid kan gis med inntil 25%, maksimum en time. Utenlandsstudenter som ikke har et skandinavisk morsmål, innvilges en ekstra time når de leverer sin besvarelse på ett av de skandinaviske språk.</article></article><article class="legalArticle" data-lovdata-URL="LTI/forskrift/2006-08-14-989/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Sykdom under eksamen</span></h2><article class="legalP" id="paragraf-17-ledd-1">Kandidater som er forhindret fra å ta eksamen pga. sykdom, skal melde fra til studieadministrasjonen og levere legeerklæring. Legeerklæring skal være poststemplet eller levert senest tre dager etter eksamensdagen. Erklæring skal eksplisitt si at studenten var ute av stand til å møte eller gjennomføre eksamen på grunn av sykdom. Likt med legeerklæring er erklæring fra tannlege, psykolog, psykiater.</article><article class="legalP" id="paragraf-17-ledd-2">Forhold som normalt ikke regnes som gyldig grunn selv om de er utenfor studentens kontroll:<ul class="defaultList"><li data-li-identifier="a)" data-name="a)"><article class="listArticle" id="paragraf-17-ledd-2-punkt-1"><article class="legalP" id="paragraf-17-ledd-2-punkt-1-ledd-1">Forsinkelse i kollektivtrafikken ut over en time</article></article></li><li data-li-identifier="b)" data-name="b)"><article class="listArticle" id="paragraf-17-ledd-2-punkt-2"><article class="legalP" id="paragraf-17-ledd-2-punkt-2-ledd-1">Annen trafikkforsinkelse</article></article></li><li data-li-identifier="c)" data-name="c)"><article class="listArticle" id="paragraf-17-ledd-2-punkt-3"><article class="legalP" id="paragraf-17-ledd-2-punkt-3-ledd-1">Villfarelse med hensyn til tid og sted for eksamen</article></article></li><li data-li-identifier="d)" data-name="d)"><article class="listArticle" id="paragraf-17-ledd-2-punkt-4"><article class="legalP" id="paragraf-17-ledd-2-punkt-4-ledd-1">Søvnløshet, nervøsitet og lignende med mindre det dokumenteres med erklæring fra lege eller psykolog/psykiater.</article></article></li></ul></article><article class="legalP" id="paragraf-17-ledd-3">Ved hjemmeeksamener er det et vilkår at det dokumenteres at sykdommen eller annen hindring som nevnt, har hatt en varighet tilsvarende minst en sjettedel av eksamensperioden. Kortere perioder aksepteres ikke som gyldig forfall.</article></article><article class="legalArticle" data-lovdata-URL="LTI/forskrift/2006-08-14-989/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Vitnemål</span></h2><article class="legalP" id="paragraf-18-ledd-1">Etter fullført og bestått utdanning får studentene tildelt vitnemål på fastsatt blankett. Studentene får også vitnemålsvedlegg (Diploma Supplement) i henhold til lov om universiteter og høyskoler § 3-11 (1). I tillegg får studenter som uteksamineres fra FSTS et eget diplom.</article><article class="legalP" id="paragraf-18-ledd-2">For studenter som har fullført og bestått stabs- og/eller masterstudiet ved FSS, utstedes det et vitnemål som angir:<ul class="defaultList"><li data-li-identifier="-" data-name="-"><article class="listArticle" id="paragraf-18-ledd-2-punkt-1"><article class="legalP" id="paragraf-18-ledd-2-punkt-1-ledd-1">Personopplysninger</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-2"><article class="legalP" id="paragraf-18-ledd-2-punkt-2-ledd-1">Emner med karakterer</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-3"><article class="legalP" id="paragraf-18-ledd-2-punkt-3-ledd-1">Antall studiepoeng pr emne og studiepoeng totalt</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-4"><article class="legalP" id="paragraf-18-ledd-2-punkt-4-ledd-1">Hvilket semester eksamen ble avlagt</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-5"><article class="legalP" id="paragraf-18-ledd-2-punkt-5-ledd-1">Person- og lederutviklingsprogrammet og LEJK-programmet føres opp som gjennomført</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-6"><article class="legalP" id="paragraf-18-ledd-2-punkt-6-ledd-1">Tittel på masteroppgave</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-7"><article class="legalP" id="paragraf-18-ledd-2-punkt-7-ledd-1">Hovedkarakter</article></article></li><li data-li-identifier="-" data-name="-"><article class="listArticle" id="paragraf-18-ledd-2-punkt-8"><article class="legalP" id="paragraf-18-ledd-2-punkt-8-ledd-1">Kullets gjennomsnittskarakter.</article></article></li></ul></article><article class="legalP" id="paragraf-18-ledd-3">Ved avlagt ny eksamen pga. stryk, føres begge karakterer i vitnemålet. Opprinnelig resultat teller ved utregning av hovedkarakter. Karakterer gis med hele bokstavkarakterer, A til F.</article><article class="legalP" id="paragraf-18-ledd-4">Når en student har fått fritak for et emne, skal årsak til fritak fremgå av vitnemålet.</article><article class="legalP" id="paragraf-18-ledd-5">Studenter som avbryter sin utdanning eller blir relegert, kan på anmodning få karakterutskrift for emner som er fullført og bestått. Emnestudenter får likeså karakterutskrift for gjennomførte emner.</article></article><article class="legalArticle" data-lovdata-URL="LTI/forskrift/2006-08-14-989/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Krav om begrunnelse for karakterfastsetting</span></h2><article class="legalP" id="paragraf-19-ledd-1">Studentene kan kreve begrunnelse for karakterfastsetting. På anmodning fra studentene vil emneansvarlig koordinere med sensor(er) for vedkommende eksamen og besørge å gi <i>begrunnelse</i> for sensur innen to uker etter mottatt anmodning. Krav om begrunnelse leveres til studieadministrasjonen innen én uke etter offentliggjøring av karakterene. Kravet må være et skriftlig notat som angir kandidatnummer, personalia, hvilken eksamen det ønskes begrunnelse på og hvilken dato anmodningen ble fremlagt.</article></article><article class="legalArticle" data-lovdata-URL="LTI/forskrift/2006-08-14-989/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Klage på karakterfastsetting</span></h2><article class="legalP" id="paragraf-20-ledd-1">En student kan <i>klage</i> på karakteren for sine egne skriftlige prestasjoner senest tre uker etter at eksamensresultatet er kunngjort, eller innen tre uker etter at begrunnelse er gitt. <i>Klagen</i> fremsettes skriftlig til Studieadministrasjonen. Her oppgir studenten sitt navn, sitt kandidatnummer, dato for levering av klagen og bekrefter med sitt notat at hun/han klager på angitt eksamensresultat. Besvarelser det <i>klages</i> på sensureres på nytt. Nye sensorer får ikke innblikk i tidligere sensurs karakterfastsettelse, begrunnelse for karakter, studentens bakgrunn for klagen eller kandidatens identitet. Endring av karakter kan skje til gunst eller ugunst for klageren, og ny karakter kan ikke påklages.</article><article class="legalP" id="paragraf-20-ledd-2"><i>Klage</i> som gjelder gruppeeksamen, kan bare fremmes hvis hele gruppen samtykker i det. Klagen skal være undertegnet av samtlige i gruppen. Eventuell endret karakter ved ny sensurering gjelder hele gruppen, og kan ikke påklages.</article><article class="legalP" id="paragraf-20-ledd-3">Klage ved fastsetting av muntlig karakter må fremsettes umiddelbart.</article></article><article class="legalArticle" data-lovdata-URL="LTI/forskrift/2006-08-14-989/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Klage på karakterfastsetting av delprøver/deleksamener</span></h2><article class="legalP" id="paragraf-21-ledd-1">På deleksamener der karakteren blir formelt kunngjort på samme måten som ved eksamener som teller i sin helhet på vitnemålet, kan karakteren påklages. Klageadgangen gjelder ikke vurderingen av obligatoriske innleveringsoppgaver og andre former for vurdering som ikke direkte utgjør deler av karakterer på vitnemålet.</article></article><article class="legalArticle" data-lovdata-URL="LTI/forskrift/2006-08-14-989/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Adgang til å forbedre karakteren</span></h2><article class="legalP" id="paragraf-22-ledd-1">Studentene har ikke adgang til å gå opp til ny eksamen om første eksamensforsøk er bestått. Dette kan kun skje om formelle feil ved gjennomføringen er påklaget og sensurvedtaket er opphevet av Eksamensrådet. Etter fullført studieprogram gis det ikke adgang til å forbedre karakterer.</article></article><article class="legalArticle" data-lovdata-URL="LTI/forskrift/2006-08-14-989/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Klage over formelle feil ved eksamen</span></h2><article class="legalP" id="paragraf-23-ledd-1">Den som har vært oppe til eksamen, kan klage skriftlig over formelle feil ved eksamen innen tre uker etter at studenten er eller burde være kjent med det forhold som begrunner klagen. Klagen fremlegges Sjef FSS. Hvis det er begått feil som kan ha hatt betydning for studentens prestasjon eller bedømmelsen av denne, skal sensorvedtaket oppheves. Hvis feilen kan rettes opp ved ny sensur av innleverte arbeider, foretas ny sensurering. I motsatt fall holdes ny eksamen med nye sensorer. Karakterfastsetting ved ny sensurering kan påklages. Klageinstansens avgjørelse er endelig.</article></article><article class="legalArticle" data-lovdata-URL="LTI/forskrift/2006-08-14-989/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Overprøving av eksamensforskriftene</span></h2><article class="legalP" id="paragraf-24-ledd-1">Forhold som ikke dekkes direkte av denne forskriften eller lover og reglementer som det henvises til, og spørsmål om dispensasjon fra forskriften behandles av Eksamensrådet.</article></article><article class="legalArticle" data-lovdata-URL="LTI/forskrift/2006-08-14-989/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Utfyllende bestemmelser</span></h2><article class="legalP" id="paragraf-25-ledd-1">Sjef FSS kan fastsette utfyllende bestemmelser, instrukser og rutinebeskrivelser.</article></article><article class="legalArticle" data-lovdata-URL="LTI/forskrift/2006-08-14-989/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">Endringer i forskriftene</span></h2><article class="legalP" id="paragraf-26-ledd-1">Endringer i forskriftene vedtas av sjef FSS. Endringer som følge av endringer i lover, forskrifter og reglementer, gjelder uavhengig av slikt vedtak.</article></article><article class="legalArticle" data-lovdata-URL="LTI/forskrift/2006-08-14-989/§27" data-name="§27" id="paragraf-27"><h2 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse</span></h2><article class="legalP" id="paragraf-27-ledd-1">Forskriften trer i kraft med virkning fra og med studieåret 2006–2007.</article></article></main></body></html>