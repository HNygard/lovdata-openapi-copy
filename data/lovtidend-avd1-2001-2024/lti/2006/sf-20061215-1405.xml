<!DOCTYPE html><html lang="no"><head><title>Forskrift om sanksjoner mot Nord-Korea.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-15-1405</dd><dt class="dokid">DokumentID</dt><dd class="dokid">LTI/forskrift/2006-12-15-1405</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1959</dd><dt class="dateInForce">I kraft fra</dt><dd class="dateInForce">2006-12-15, departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1968-06-07-4</li></ul></dd><dt class="dateOfPublication">Kunngjort</dt><dd class="dateOfPublication">2006-12-15</dd><dt class="journalNumber">Journalnummer</dt><dd class="journalNumber">2006-1073</dd><dt class="titleShort">Korttittel</dt><dd class="titleShort">Forskrift om sanksjoner mot Nord-Korea</dd><dt class="title">Tittel</dt><dd class="title">Forskrift om sanksjoner mot Nord-Korea.</dd><dt class="miscInformation">Annet om dokumentet</dt><dd class="miscInformation">Fastsatt ved kgl. res. 15. desember 2006 med hjemmel i lov 7. juni 1968 nr. 4 om gjennomføring av bindende vedtak av De Forente Nasjoners Sikkerhetsråd. Fremmet av Utenriksdepartementet.</dd><dt class="refid">RefID</dt><dd class="refid">forskrift/2006-12-15-1405</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sanksjoner mot Nord-Korea.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-15-1405" id="dokument"><h1>Forskrift om sanksjoner mot Nord-Korea.</h1><article class="legalP" id="ledd-1">Med hjemmel i lov 7. juni 1968 nr. 4 til gjennomføring av bindende vedtak av De Forente Nasjoners Sikkerhetsråd fastsettes følgende forskrift til gjennomføring av Sikkerhetsrådets resolusjon nr. 1718 av 14. oktober 2006.</article><article class="legalArticle" data-lovdata-URL="LTI/forskrift/2006-12-15-1405/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="numberedLegalP" data-numerator="1" id="paragraf-1-nummer-1">1. Det er forbudt for norske rettssubjekter og for enhver som befinner seg på norsk territorium å selge, forsyne eller overføre til Nord-Korea:<ul class="defaultList"><li data-li-identifier="a)" data-name="a)"><article class="listArticle" id="paragraf-1-nummer-1-punkt-1"><article class="legalP" id="paragraf-1-nummer-1-punkt-1-ledd-1">militært materiell som definert i De forente nasjoners register over konvensjonelle våpen<sup class="footnotereference" data-footnotereferencevalue="1" data-unique-footnote-counter="1">1</sup> eller materiell tilknyttet dette, inkludert reservedeler</article></article></li><li data-li-identifier="b)" data-name="b)"><article class="listArticle" id="paragraf-1-nummer-1-punkt-2"><article class="legalP" id="paragraf-1-nummer-1-punkt-2-ledd-1">materiell som er listeført av Sanksjonskomiteen for Nord-Korea eller av Sikkerhetsrådet<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="c)" data-name="c)"><article class="listArticle" id="paragraf-1-nummer-1-punkt-3"><article class="legalP" id="paragraf-1-nummer-1-punkt-3-ledd-1">varer, materiell, utstyr og teknologi som er listeført av Sanksjonskomiteen for Nord-Korea eller av Sikkerhetsrådet<sup class="footnotereference" data-footnotereferencevalue="3" data-unique-footnote-counter="3">3</sup> på bakgrunn av at det vil kunne bidra til utvikling av masseødeleggelsesvåpen, herunder atomvåpen og ballistiske missiler</article></article></li><li data-li-identifier="d)" data-name="d)"><article class="listArticle" id="paragraf-1-nummer-1-punkt-4"><article class="legalP" id="paragraf-1-nummer-1-punkt-4-ledd-1">luksusvarer.</article></article></li></ul></article><article class="numberedLegalP" data-numerator="2" id="paragraf-1-nummer-2">2. Forbudet i nr. 1 gjelder uavhengig av hvor varene, materiellet, utstyret eller teknologien har sin opprinnelse. Likeledes er det forbudt for norskregistrert skip eller luftfartøy å frakte varer, materiell, utstyr eller teknologi nevnt i nr. 1 til Nord-Korea.</article><article class="numberedLegalP" data-numerator="3" id="paragraf-1-nummer-3">3. Det er forbudt for norske borgere å anskaffe fra Nord-Korea varer, materiell, utstyr eller teknologi nevnt i nr. 1 a) til c). Forbudet gjelder uavhengig av hvor varene, materiellet, utstyret eller teknologien har sin opprinnelse. Likeledes er det forbudt for norskregistrert skip eller luftfartøy å frakte varer, materiell, utstyr eller teknologi nevnt i nr. 1 a) til c) fra Nord-Korea.</article><article class="numberedLegalP" data-numerator="4" id="paragraf-1-nummer-4">4. Det er forbudt for norske rettssubjekter og for enhver som befinner seg på norsk territorium å utveksle tjenester i form av teknisk trening eller bistand i forbindelse med anskaffelse, fremstilling, vedlikehold eller bruk av varer, materiell, utstyr eller teknologi nevnt i nr. 1 a) til c), med nordkoreanske statsborgere eller på nordkoreansk territorium.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Informasjon om registeret finnes på http://disarmament.un.org/cab/register.html.</article><article class="footnote" data-name="2" data-unique-footnote-counter="2"><span class="footnoteLabel">2</span> Lister er ved forskriftens ikrafttredelse ennå ikke utarbeidet.</article><article class="footnote" data-name="3" data-unique-footnote-counter="3"><span class="footnoteLabel">3</span> Listene finnes på Sanksjonskomiteens hjemmeside: http://www.un.org/Docs/sc/committees/1718/1718SelEng.htm.</article></footer></article><article class="legalArticle" data-lovdata-URL="LTI/forskrift/2006-12-15-1405/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="numberedLegalP" data-numerator="1" id="paragraf-2-nummer-1">1. Formuesgoder som tilhører eller direkte eller indirekte kontrolleres av personer eller enheter som er listeført av Sanksjonskomiteen for Nord-Korea eller av Sikkerhetsrådet, skal fryses. Den som fryser et formuesgode skal straks underrette Utenriksdepartementet om dette.</article><article class="numberedLegalP" data-numerator="2" id="paragraf-2-nummer-2">2. Det er forbudt for enhver å stille formuesgoder til rådighet for personer eller enheter som er angitt i nr. 1.</article><article class="numberedLegalP" data-numerator="3" id="paragraf-2-nummer-3">3. Nr. 1 og nr. 2 får ikke anvendelse på godskriving av renter eller beløp som er forfalt til betaling før fryspålegget trådte i kraft, under forutsetning av at også slike midler fryses. Utenriksdepartementet skal straks underrettes om eventuell godskriving etter denne bestemmelse.</article><article class="numberedLegalP" data-numerator="4" id="paragraf-2-nummer-4">4. Unntak fra nr. 1 og nr. 2 kan gjøres for anvendelse av formuesgoder til:<ul class="defaultList"><li data-li-identifier="a)" data-name="a)"><article class="listArticle" id="paragraf-2-nummer-4-punkt-1"><article class="legalP" id="paragraf-2-nummer-4-punkt-1-ledd-1">dekning av vesentlige behov og nødvendige ekstraordinære utgifter i Norge for en person som er angitt i nr. 1</article></article></li><li data-li-identifier="b)" data-name="b)"><article class="listArticle" id="paragraf-2-nummer-4-punkt-2"><article class="legalP" id="paragraf-2-nummer-4-punkt-2-ledd-1">betaling i Norge av skatt, lovpliktige forsikringspremier og avgifter for offentlige tjenester</article></article></li><li data-li-identifier="c)" data-name="c)"><article class="listArticle" id="paragraf-2-nummer-4-punkt-3"><article class="legalP" id="paragraf-2-nummer-4-punkt-3-ledd-1">innfrielse av en panteheftelse hvor det aktuelle formuesgodet var gjenstand for pantsettelse før fryspålegget trådte i kraft, og midlene ikke tilgodeser personer eller enheter angitt i nr. 1</article></article></li><li data-li-identifier="d)" data-name="d)"><article class="listArticle" id="paragraf-2-nummer-4-punkt-4"><article class="legalP" id="paragraf-2-nummer-4-punkt-4-ledd-1">oppfyllelse av en dom hvor det aktuelle formuesgodet var søksmålsgjenstand forutsatt at dom har falt før fryspålegget trådte i kraft, og formuesgodet ikke tilfaller personer eller enheter angitt i nr. 1</article></article></li><li data-li-identifier="e)" data-name="e)"><article class="listArticle" id="paragraf-2-nummer-4-punkt-5"><article class="legalP" id="paragraf-2-nummer-4-punkt-5-ledd-1">betaling av gebyrer til en finansinstitusjon i Norge til vedlikehold av konti.</article></article></li></ul><p class="leddfortsettelse">Godkjenning av utbetalinger i medhold av denne bestemmelse besluttes av Utenriksdepartementet i samråd med Sanksjonskomiteen for Nord-Korea.</p></article></article><article class="legalArticle" data-lovdata-URL="LTI/forskrift/2006-12-15-1405/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Utenriksdepartementet gis fullmakt til å endre, suspendere eller oppheve bestemmelsene i denne forskrift.</article></article><article class="legalArticle" data-lovdata-URL="LTI/forskrift/2006-12-15-1405/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Denne forskrift trer i kraft straks. § 1 nr. 1 d) trer imidlertid i kraft på det tidspunkt Utenriksdepartementet bestemmer.</article></article></main></body></html>