<!DOCTYPE html><html lang="no"><head><title>Forskrift om forbud mot handel i aksjer mv. og rapporteringsplikt for handel i finansielle instrumenter for tjenestemenn i Kredittilsynet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-09-15-1067</dd><dt class="dokid">DokumentID</dt><dd class="dokid">LTI/forskrift/2006-09-15-1067</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 12 s 1637</dd><dt class="dateInForce">I kraft fra</dt><dd class="dateInForce">2006-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1956-12-07-1/§7</li><li>forskrift/2006-09-15-1066</li></ul></dd><dt class="dateOfPublication">Kunngjort</dt><dd class="dateOfPublication">2006-09-19</dd><dt class="journalNumber">Journalnummer</dt><dd class="journalNumber">2006-0795</dd><dt class="titleShort">Korttittel</dt><dd class="titleShort">Forskrift om forbud mot aksjehandel mv.</dd><dt class="title">Tittel</dt><dd class="title">Forskrift om forbud mot handel i aksjer mv. og rapporteringsplikt for handel i finansielle instrumenter for tjenestemenn i Kredittilsynet.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 15. september 2006 med hjemmel i 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) § 7 tredje ledd tredje punktum og femte ledd, jf. delegeringsvedtak 15. september 2006 nr. 1066.</dd><dt class="refid">RefID</dt><dd class="refid">forskrift/2006-09-15-1067</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forbud mot handel i aksjer mv. og rapporteringsplikt for handel i finansielle instrumenter for tjenestemenn i Kredittilsynet.<ul class="tocSubUl"><li>§ 1. Forbud mot å handle aksjer og rettigheter til aksjer mv.</li><li>§ 2. Dispensasjonsadgang</li><li>§ 3. Plikt til å rapportere egne transaksjoner mv.</li><li>§ 4. Rapportering av nærståendes transaksjoner mv.</li><li>§ 5. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2006-09-15-1067" id="dokument"><h1>Forskrift om forbud mot handel i aksjer mv. og rapporteringsplikt for handel i finansielle instrumenter for tjenestemenn i Kredittilsynet.</h1><article class="legalArticle" data-lovdata-URL="LTI/forskrift/2006-09-15-1067/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forbud mot å handle aksjer og rettigheter til aksjer mv.</span></h2><article class="legalP" id="paragraf-1-ledd-1">Kredittilsynets tjenestemenn har ikke adgang til å foreta tegning, kjøp, salg eller bytte av aksjer notert på norsk børs eller autorisert markedsplass, eller derivater eller andre rettigheter til slike med mindre det er gitt tillatelse til dette etter regler i § 2.</article><article class="legalP" id="paragraf-1-ledd-2">Kredittilsynets tjenestemenn har ikke adgang til å kjøpe andeler i verdipapirfond som har vedtektsbestemt at det i sin investeringsstrategi skal ha eller faktisk har en overrepresentasjon av aksjer eller andre instrumenter utstedt av tilsynsenheter.</article><article class="legalP" id="paragraf-1-ledd-3">Første og annet ledd gjelder tilsvarende for tjenestemannens handler i fremmed navn og regning.</article><article class="legalP" id="paragraf-1-ledd-4">Kredittilsynets styre kan fastsette at forbudet i denne paragraf, jf. også § 2, skal gjelde tilsvarende for andre egenkapitalinstrumenter og derivater eller andre rettigheter til slike.</article></article><article class="legalArticle" data-lovdata-URL="LTI/forskrift/2006-09-15-1067/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Dispensasjonsadgang</span></h2><article class="legalP" id="paragraf-2-ledd-1">Kredittilsynsdirektøren eller den direktøren bemyndiger kan etter søknad gi tjenestemenn tillatelse til å avhende finansielle instrumenter som omfattet av handleforbudet i § 1 dersom gjennomføringen av transaksjonen ikke er egnet til å svekke tilliten til den ansatte selv eller til Kredittilsynet.</article><article class="legalP" id="paragraf-2-ledd-2">Kredittilsynsdirektøren eller den direktøren bemyndiger kan etter søknad gi tjenestemenn tillatelse til å erverve finansielle instrumenter som omfattet av handleforbudet § 1 dersom det foreligger særlige grunner for transaksjonen og både gjennomføringen av transaksjonen og det påfølgende eierskap ikke er egnet til å svekke tilliten til den ansatte selv eller til Kredittilsynet.</article><article class="legalP" id="paragraf-2-ledd-3">For kredittilsynsdirektøren kan tillatelser etter første og annet ledd gis av Finansdepartementet.</article><article class="legalP" id="paragraf-2-ledd-4">Tillatelser etter denne paragraf kan tidsbegrenses.</article></article><article class="legalArticle" data-lovdata-URL="LTI/forskrift/2006-09-15-1067/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til å rapportere egne transaksjoner mv.</span></h2><article class="legalP" id="paragraf-3-ledd-1">Tjenestemenn i Kredittilsynet skal løpende rapportere om erverv, avhendelse og om andre endringer i eget eierforhold til alle typer finansielle instrumenter som nevnt i verdipapirhandelloven § 1-2 annet ledd. For andeler i verdipapirfond inntrer rapporteringsplikten ved erverv av andeler for beløp større enn kr 300.000 per forvaltningsselskap, samt ved endringer etter senere erverv for mer enn samlet kr 100.000 per forvaltningsselskap. Melding skal gis uten ugrunnet opphold, og inneholde opplysninger om transaksjonstype, tidspunkt og arten og volumet av de finansielle instrumentene, samt om beholdning etter transaksjonen.</article><article class="legalP" id="paragraf-3-ledd-2">Rapportering skal skje til kredittilsynsdirektøren eller den direktøren bemyndiger. Rapportering vedrørende kredittilsynsdirektøren skjer til Finansdepartementet.</article></article><article class="legalArticle" data-lovdata-URL="LTI/forskrift/2006-09-15-1067/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rapportering av nærståendes transaksjoner mv.</span></h2><article class="legalP" id="paragraf-4-ledd-1">Kredittilsynsdirektøren kan pålegge tjenestemenn å opplyse om erverv, avhendelse og andre endringer i eierforhold som vedkommende er kjent med hos personlige nærstående som nevnt i aksjeloven § 1-5 annet ledd som gjelder finansielle instrumenter som nevnt i verdipapirhandelloven § 1-2 annet ledd utstedt av institusjoner under tilsyn og rettigheter eller derivater til slike finansielle instrumenter, samt aksjer eller andre egenkapitalinstrumenter notert på norsk børs eller autorisert markedsplass, og derivater eller andre rettigheter til slike. Finansdepartementet kan pålegge tilsvarende rapporteringsplikt for kredittilsynsdirektøren.</article><article class="legalP" id="paragraf-4-ledd-2">Rapporteringsplikten etter denne paragraf gjelder ikke for andeler i verdipapirfond.</article><article class="legalP" id="paragraf-4-ledd-3">Opplysning skal i tilfelle gis uten ugrunnet opphold, og inneholde opplysninger om transaksjonstype, tidspunkt og arten og volumet av de finansielle instrumentene, samt om beholdning etter transaksjonen, så langt vedkommende er kjent med opplysningene.</article><article class="legalP" id="paragraf-4-ledd-4">Opplysningsplikt etter første ledd omfatter ikke opplysning om transaksjoner den nærstående utfører for andre som ledd i yrkesutøvelse.</article><article class="legalP" id="paragraf-4-ledd-5">Rapportering skal skje til kredittilsynsdirektøren eller den direktøren bemyndiger. Kredittilsynsdirektøren rapporterer til Finansdepartementet.</article></article><article class="legalArticle" data-lovdata-URL="LTI/forskrift/2006-09-15-1067/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-5-ledd-1">Forskriften trer i kraft 1. november 2006.</article></article></main></body></html>