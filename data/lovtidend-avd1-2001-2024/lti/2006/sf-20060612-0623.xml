<!DOCTYPE html><html lang="no"><head><title>Forskrift om betaling for registrering av retter på andel i borettslag i grunnboken mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-12-623</dd><dt class="dokid">DokumentID</dt><dd class="dokid">LTI/forskrift/2006-06-12-623</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 8 s 1034</dd><dt class="dateInForce">I kraft fra</dt><dd class="dateInForce">2006-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-06-06-39/§6-16</li><li>forskrift/2005-12-09-1439</li></ul></dd><dt class="dateOfPublication">Kunngjort</dt><dd class="dateOfPublication">2006-06-16</dd><dt class="journalNumber">Journalnummer</dt><dd class="journalNumber">2006-0470</dd><dt class="titleShort">Korttittel</dt><dd class="titleShort">Forskrift om registreringsgebyr for BRL-andel</dd><dt class="title">Tittel</dt><dd class="title">Forskrift om betaling for registrering av retter på andel i borettslag i grunnboken mv.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 12. juni 2006 med hjemmel i lov 6. juni 2003 nr. 39 om burettslag (burettslagslova) § 6-16 og delegeringsvedtak 9. desember 2005 nr. 1439.</dd><dt class="refid">RefID</dt><dd class="refid">forskrift/2006-06-12-623</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om betaling for registrering av retter på andel i borettslag i grunnboken mv.<ul class="tocSubUl"><li>I<ul class="tocSubUl"><li>§ 1. Registreringsgebyr</li><li>§ 2. Fritak for registreringsgebyr</li><li>§ 3. Attester mv.</li><li>§ 4. Distribusjon og salg av informasjon fra grunnbok</li><li>§ 5. Kjæremål</li><li>§ 6. Betaling av gebyr</li><li>§ 7. Diverse bestemmelser</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-12-623" id="dokument"><h1>Forskrift om betaling for registrering av retter på andel i borettslag i grunnboken mv.</h1><section class="section" data-name="kapI" id="kapittel-1" data-lovdata-URL="LTI/forskrift/2006-06-12-623/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2006-06-12-623/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Registreringsgebyr</span></h3><article class="legalP" id="kapittel-1-paragraf-1-ledd-1">For første gangs innregistrering av andelene i et borettslag i grunnboken betales fem ganger rettsgebyret. For etterfølgende innregistrering av nye andeler i grunnboken betales ett rettsgebyr.</article><article class="legalP" id="kapittel-1-paragraf-1-ledd-2">For registrering eller anmerkning på andel i borettslag betales 1/2 ganger rettsgebyret for hvert dokument som registreres eller anmerkes, med mindre annet er bestemt i § 2.</article><article class="legalP" id="kapittel-1-paragraf-1-ledd-3">Ved registrering er påføring av attest for registreringen avgjørende for gebyrplikten.</article></article><article class="legalArticle" data-lovdata-URL="LTI/forskrift/2006-06-12-623/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Fritak for registreringsgebyr</span></h3><article class="legalP" id="kapittel-1-paragraf-2-ledd-1">Gebyr betales ikke for registrering eller anmerkning av:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">bevis for at en heftelse er falt bort, eller for at den berettigede samtykker i at den slettes,</article></article></li><li data-li-identifier="2." data-name="2."><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">overføring av rett til å disponere over andel på grunnlag av uskiftebevilling,</article></article></li><li data-li-identifier="3." data-name="3."><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">melding som tingrett, gjeldsnemnd eller bostyrer foretar i medhold av konkursloven eller panteloven,</article></article></li><li data-li-identifier="4." data-name="4."><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">avgjørelse om at noen er satt under vergemål eller opphevelse av vergemål,</article></article></li><li data-li-identifier="5." data-name="5."><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">utleggsforretning, arrestforretning og midlertidig forføyning,</article></article></li><li data-li-identifier="6." data-name="6."><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">erklæring fra retten om at det er besluttet gjennomføring av tvangsdekning i en borettslagsandel,</article></article></li><li data-li-identifier="7." data-name="7."><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1">registrering og anmerkning i medhold av gjeldsordningsloven eller</article></article></li><li data-li-identifier="8." data-name="8."><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1">bevis for at en andel eller borett etter borettslagsloven § 2-13 annet ledd skal slettes fra grunnboken.</article></article></li></ul></article></article><article class="legalArticle" data-lovdata-URL="LTI/forskrift/2006-06-12-623/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Attester mv.</span></h3><article class="legalP" id="kapittel-1-paragraf-3-ledd-1">For pantattest og annen attestert registerutskrift som gjelder andel i borettslag betales 1/5 ganger rettsgebyret. Det betales ett gebyr for hver registerenhet utskriften omfatter.</article><article class="legalP" id="kapittel-1-paragraf-3-ledd-2">For oppgave over foreløpig registrerte dokumenter, jf. borettslagsloven § 6-4 annet ledd, eller grupper av slike dokumenter, betales 1/2 ganger rettsgebyret. Gjelder oppgaven registreringer eller anmerkninger for mer enn en kalendermåned, betales 1/2 ganger rettsgebyret for hver påbegynt måned som oppgaven omfatter.</article><article class="legalP" id="kapittel-1-paragraf-3-ledd-3">For attestert kopi av registrert dokument som gis av registreringsmyndighet betales 1/5 ganger rettsgebyr.</article></article><article class="legalArticle" data-lovdata-URL="LTI/forskrift/2006-06-12-623/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Distribusjon og salg av informasjon fra grunnbok</span></h3><article class="legalP" id="kapittel-1-paragraf-4-ledd-1">Norsk Eiendomsinformasjon as har enerett til distribusjon og salg av informasjon direkte fra den sentrale database over grunnboken.</article><article class="legalP" id="kapittel-1-paragraf-4-ledd-2">Betalingen for direkte oppslag fra terminaler i databasen og for andre utskrifter enn nevnt i § 3, fastsettes av styret i Norsk Eiendomsinformasjon as. Det samme gjelder også om utskriften formidles i annen form enn som papirutskrift. Inntektene tilfaller Norsk Eiendomsinformasjon as.</article></article><article class="legalArticle" data-lovdata-URL="LTI/forskrift/2006-06-12-623/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kjæremål</span></h3><article class="legalP" id="kapittel-1-paragraf-5-ledd-1">For kjæremål over registreringsavgjørelser betales seks ganger rettsgebyret.</article><article class="legalP" id="kapittel-1-paragraf-5-ledd-2">Gebyravgjørelser etter forskriften her kan påkjæres. For kjæremål over gebyravgjørelser betales ikke gebyr. For videre kjæremål over gebyravgjørelser betales seks ganger rettsgebyret.</article></article><article class="legalArticle" data-lovdata-URL="LTI/forskrift/2006-06-12-623/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Betaling av gebyr</span></h3><article class="legalP" id="kapittel-1-paragraf-6-ledd-1">Gebyr for registrering betales på etterskudd. Kravet sendes den som har begjært forretningen. Kravet forfaller til betaling innen 14 dager regnet fra utsendelsen av kravet.</article><article class="legalP" id="kapittel-1-paragraf-6-ledd-2">Ved betaling via bank skal forhåndstrykket blankett med kundeidentifikasjon (KID) utstedt av Statens kartverk benyttes. Ved elektronisk behandling skal kundeidentifikasjon (KID) oppgis sammen med betalingsoppdraget til betalers bank. Betalingsformidlere skal avvise elektroniske betalingsoppdrag for gebyrer der det ikke er oppgitt gyldig kundeidentifikasjon (KID).</article></article><article class="legalArticle" data-lovdata-URL="LTI/forskrift/2006-06-12-623/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Diverse bestemmelser</span></h3><article class="legalP" id="kapittel-1-paragraf-7-ledd-1">I de tilfeller hvor gebyret ender med desimaler, skal gebyret rundes nedover til nærmeste krone.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2006-06-12-623/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskriften trer i kraft 1. juli 2006.</article><article class="legalP" id="kapittel-2-ledd-2">For første gangs innregistrering av andeler i borettslag stiftet før 1. juli 2006, betales det ikke gebyr dersom registerføreren har mottatt melding som nevnt i borettslagsloven § 14-9 første ledd før 1. januar 2007.</article></section></main></body></html>