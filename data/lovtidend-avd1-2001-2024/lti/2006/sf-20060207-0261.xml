<!DOCTYPE html><html lang="no"><head><title>Forskrift om eksamen ved Politihøgskolen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-02-07-261</dd><dt class="dokid">DokumentID</dt><dd class="dokid">LTI/forskrift/2006-02-07-261</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 4 s 372</dd><dt class="dateInForce">I kraft fra</dt><dd class="dateInForce">2006-02-07</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-11-08-1464</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>lov/1995-08-04-53/§24c</li></ul></dd><dt class="dateOfPublication">Kunngjort</dt><dd class="dateOfPublication">2006-03-03</dd><dt class="journalNumber">Journalnummer</dt><dd class="journalNumber">2006-0185</dd><dt class="titleShort">Korttittel</dt><dd class="titleShort">Forskrift om eksamen ved Politihøgskolen</dd><dt class="title">Tittel</dt><dd class="title">Forskrift om eksamen ved Politihøgskolen.</dd><dt class="miscInformation">Annet om dokumentet</dt><dd class="miscInformation">Fastsatt av styret for Politihøgskolen 7. februar 2006 med hjemmel i lov 1. april 2005 nr. 15 om universiteter og høyskoler § 3-9 og lov 4. august 1995 nr. 53 om politiet (politiloven) § 24c.</dd><dt class="refid">RefID</dt><dd class="refid">forskrift/2006-02-07-261</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Politihøgskolen.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Vilkår for å gå opp til eksamen</li><li>§ 4. Privatister</li><li>§ 5. Oppmelding</li><li>§ 6. Fritak/godkjenning</li><li>§ 7. Vurderingsformer</li><li>§ 8. Vurderingsuttrykk</li><li>§ 9. Sensur</li><li>§ 10. Vurdering av veiledet praksis</li><li>§ 11. Særordninger</li><li>§ 12. Ny eksamen</li><li>§ 13. Fravær fra eksamen, trekk og levering av blank besvarelse</li><li>§ 14. Hjelpemidler</li><li>§ 15. Skriftlig eksamen under tilsyn</li><li>§ 16. Bruk av PC ved skriftlig eksamen under tilsyn</li><li>§ 17. Hjemmeeksamen</li><li>§ 18. Fusk og bortvisning</li><li>§ 19. Klage og begrunnelse</li><li>§ 20. Vitnemål, studiebevis, kursbevis og karakterutskrifter</li><li>§ 21. Utfyllende regler</li><li>§ 22. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-02-07-261" id="dokument"><h1>Forskrift om eksamen ved Politihøgskolen.</h1><article class="legalArticle" data-lovdata-URL="LTI/forskrift/2006-02-07-261/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for studenter og privatister som går opp til eksamen ved Politihøgskolen.</article></article><article class="legalArticle" data-lovdata-URL="LTI/forskrift/2006-02-07-261/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Student</i></article><article class="legalP" id="paragraf-2-ledd-1">Med student menes i denne forskrift en person som er tatt opp til fag eller studium ved Politihøgskolen i samsvar med gjeldende opptakskrav.</article> <article class="defaultP" margin-top="true"><i>Privatist</i></article><article class="legalP" id="paragraf-2-ledd-2">Med privatist menes i denne forskrift en person som går opp til eksamen ved Politihøgskolen uten å være tatt opp til faget eller studiet.</article> <article class="defaultP" margin-top="true"><i>Kandidat</i></article><article class="legalP" id="paragraf-2-ledd-3">Med kandidat menes i denne forskrift en student eller privatist som gjennomfører eksamen.</article> <article class="defaultP" margin-top="true"><i>Rammeplan</i></article><article class="legalP" id="paragraf-2-ledd-4">Plan fastsatt av sentral myndighet med nasjonale rammer for en utdanning.</article> <article class="defaultP" margin-top="true"><i>Fagplan</i></article><article class="legalP" id="paragraf-2-ledd-5">Fagplan er betegnelsen på en plan med nærmere beskrivelse av innhold i og organisering av utdanning som er regulert ved rammeplan. Fagplaner skal være godkjent av høgskolens styre.</article> <article class="defaultP" margin-top="true"><i>Studieplan</i></article><article class="legalP" id="paragraf-2-ledd-6">Studieplan er betegnelsen på en plan med nærmere beskrivelse av innhold i og organisering av studier som ikke er regulert gjennom nasjonalt gjeldende rammeplan. Studieplaner skal være godkjent av høgskolens styre.</article> <article class="defaultP" margin-top="true"><i>Utdanningsplan</i></article><article class="legalP" id="paragraf-2-ledd-7">Utdanningsplan er en avtale som inngås mellom Politihøgskolen og den enkelte student som følger studier av et omfang på minst 60 studiepoeng. Avtalen beskriver rettigheter og plikter for begge parter.</article> <article class="defaultP" margin-top="true"><i>Eksamen</i></article><article class="legalP" id="paragraf-2-ledd-8">Som eksamen regnes avsluttende prøve i et fag/emne/kurs, bedømmelse av framføringer, praksis, oppgaver, mapper eller annen vurdering underveis i studiet når resultatet inngår på vitnemål eller studiebevis. En eksamen kan omfatte ett eller flere emner.</article> <article class="defaultP" margin-top="true"><i>Ny eksamen</i></article><article class="legalP" id="paragraf-2-ledd-9">Ny eksamen er den prøve som arrangeres for studenter som ikke har bestått ordinær eksamen, samt for studenter som har hatt gyldig fravær ved ordinær eksamen, bekreftet ved legeerklæring eller annen dokumentasjon.</article> <article class="defaultP" margin-top="true"><i>Mappevurdering</i></article><article class="legalP" id="paragraf-2-ledd-10">Mappevurdering er vurdering av tekster eller andre produkter som studentene utarbeider i løpet av studiet. Vurdering kan skje underveis i utdanningen og som formell sluttvurdering. Prosessen for utvalg av produkter til formell sluttvurdering og kravene til produktene som inngår i denne, skal framgå av fagplan/studieplan.</article></article><article class="legalArticle" data-lovdata-URL="LTI/forskrift/2006-02-07-261/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å gå opp til eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><article class="legalP" id="paragraf-3-punkt-1-ledd-1">Det skal framgå klart av fag- eller studieplan hvilke eksamener og vurderinger som skal inngå på vitnemål eller studiebevis, dessuten regler om arbeidskrav/studiekrav, obligatoriske oppgaver, krav om avlagte eksamener eller prøver, obligatorisk deltakelse eller gjennomført praksis for at studenten skal ha adgang til en eksamen eller få fortsette studiene, jf. § 7 vurderingsformer.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><article class="legalP" id="paragraf-3-punkt-2-ledd-1">Det er ikke anledning til å framstille seg til eksamen i samme fag, kurs eller emne mer enn tre ganger. I særlige tilfeller kan høgskolestyret gi dispensasjon for et fjerde og siste eksamensforsøk. Når det gjelder praksisstudier, er det bare adgang til å ta praksisperioden om igjen en gang, jf. § 10 vurdering av veiledet praksis.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><article class="legalP" id="paragraf-3-punkt-3-ledd-1">For å kunne gå opp til eksamen må studenten ha betalt semesteravgift etter lov 28. juni 1996 nr. 54 om studentsamskipnader og forskrift 12. februar 2001 nr. 153 om studentsamskipnader.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Privatister</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Privatister skal betale eksamensvederlag i samsvar med høgskolestyrets bestemmelser om dette. I tillegg skal de betale semesteravgift til Oslo- og Akershushøgskolenes studentsamskipnad (OAS) hvis de avlegger eksamen med 15 studiepoeng eller mer.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Privatister må melde seg opp til eksamen innen fastsatte frister. Dokumentasjon av generell og eventuell spesiell studiekompetanse må vedlegges oppmeldingen. Høgskolen kan i særlige tilfeller dispensere fra oppmeldingsfristen.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmelding</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Studenter som følger normal studieprogresjon, blir automatisk oppmeldt til eksamen. Studenten er selv ansvarlig for å melde seg opp i valgbare emner.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Studenter som skal ta ny eksamen, må selv melde seg opp på fastsatt skjema innen nærmere fastsatte frister.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Studenten er selv ansvarlig for å holde seg orientert om tid og sted for eksamen.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritak/godkjenning</span></h2><article class="legalP" id="paragraf-6-ledd-1">Rektor kan etter søknad frita en student for eksamen, prøve eller obligatorisk undervisning når det kan dokumenteres at vedkommende har bestått tilsvarende eksamen/prøve eller gjennomført obligatorisk undervisning på tilsvarende nivå ved samme eller annen institusjon. Det kan også innvilges fritak på grunnlag av annen relevant eksamen/prøve på tilsvarende nivå eller dokumentert realkompetanse.</article></article><article class="legalArticle" data-lovdata-URL="LTI/forskrift/2006-02-07-261/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vurderingsformer</span></h2><article class="legalP" id="paragraf-7-ledd-1">Politihøgskolen skal sikre at de vurderingsformer som velges, fremmer læring, sikrer kvalitet og ivaretar studentenes rettssikkerhet. Studentene skal ha løpende tilbakemeldinger og vurderinger underveis i studiet. Det skal framgå av fag- eller studieplan hvilke vurderinger som inngår i studentenes læringsforløp og hvilke av disse som inngår på vitnemålet eller i endelig karakter.</article><article class="legalP" id="paragraf-7-ledd-2">Følgende eksamens- eller prøveformer kan benyttes: skriftlig eksamen under tilsyn, skriftlig hjemmeeksamen, mappevurdering, muntlig eksamen eller kombinasjoner av disse, praktiske prøver og arbeider, framføringer, utført laboratorie-, prosjekt-, praksis- og seminararbeid.</article></article><article class="legalArticle" data-lovdata-URL="LTI/forskrift/2006-02-07-261/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vurderingsuttrykk</span></h2><article class="legalP" id="paragraf-8-ledd-1">Vurderingsuttrykket ved eksamen, prøve, bedømmelse av oppgave eller annen vurdering skal være bestått/ikke bestått eller en gradert skala med fem trinn fra A-E for bestått og F for ikke bestått. Bruken av vurderingsuttrykket bestått/ikke bestått skal samlet ikke overstige halvparten av studiets omfang.</article><article class="legalP" id="paragraf-8-ledd-2">For studenter som avslutter 3-årig grunnutdanning t.o.m. våren 2005, benyttes tallkarakterer etter en skala fra 1.0 til 4.0 med karaktersprang på 0.1. Beste karakter er 1.0. Studenter som ikke oppnår 4.0 eller bedre, har ikke bestått eksamen og får ikke oppgitt tallkarakter. Jf. § 12.</article><article class="legalP" id="paragraf-8-ledd-3">Ved fastsetting av endelig karakter på bakgrunn av flere deleksamener, kreves det at alle deleksamener er bestått. Ved deleksamener som skal inngå i beregningen av en samlet karakter, skal det benyttes samme karakterskala. Beregningsregel for samlet karakter skal være opplyst i fag- eller studieplan.</article><article class="legalP" id="paragraf-8-ledd-4">Dersom en kandidat har bestått samme eksamen mer enn en gang, skal beste karakter gjelde.</article></article><article class="legalArticle" data-lovdata-URL="LTI/forskrift/2006-02-07-261/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sensur</span></h2><article class="legalP" id="paragraf-9-ledd-1">Studentenes kunnskaper og ferdigheter skal prøves på en upartisk og faglig betryggende måte. Ved eksamen eller prøve der resultatet inngår på vitnemål eller studiebevis, oppnevner høgskolestyret eller den instans de delegerer til, sensorer etter forslag fra avdelingsleder i samråd med faglærere/faggruppe.</article><article class="legalP" id="paragraf-9-ledd-2">Minst to sensorer, hvorav minst en ekstern, benyttes i sensurarbeid ved eksamen/prøver der vurderingsresultatet skal framgå på vitnemål eller studiebevis. Sensorene kan benyttes i utforming av oppgaver, i fastsetting av vurderingskriterier og/eller i vurdering av enkeltprestasjoner.</article><article class="legalP" id="paragraf-9-ledd-3">I tilfeller der det ikke er blitt oppnådd enighet om karakterfastsettingen i en kommisjon, skal det oppnevnes en ny ekstern sensor som avgjør saken.</article><article class="legalP" id="paragraf-9-ledd-4">Ny sensurering etter klage skal foretas av nye sensorer, jf. bestemmelsene i § 19 Klage og begrunnelse.</article><article class="legalP" id="paragraf-9-ledd-5">Sensurfristen er 3 uker fra innleveringsdatoen for besvarelsene, hvis ikke særlige grunner gjør det nødvendig å bruke mer tid, jf. lov om universiteter og høyskoler § 3-9 nr. (4). For fag hvor eksamen er sammensatt av en skriftlig prøve med muntlig etterprøving/justering av karakteren, skal sensur av skriftlig prøve foreligge senest 48 timer før muntlig prøve. En student som ikke har bestått skriftlig prøve, kan ikke framstille seg til muntlig prøve.</article><article class="legalP" id="paragraf-9-ledd-6">Resultater fra skriftlig eksamen kunngjøres via oppslag på høgskolens studiesteder og via SMS på mobiltelefon eller studentweb.</article></article><article class="legalArticle" data-lovdata-URL="LTI/forskrift/2006-02-07-261/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vurdering av veiledet praksis</span></h2><ul class="defaultList"><li data-li-identifier="1." data-name="1."><article class="listArticle" id="paragraf-10-punkt-1"><article class="legalP" id="paragraf-10-punkt-1-ledd-1">For praksisperioden skal det foretas avsluttende vurdering i forhold til målene for praksis. Vurderingen skal bygge på vurdering underveis og eventuelle praktiske prøver. Vurderingsresultatet skal være underskrevet av student og hovedveileder.</article></article></li><li data-li-identifier="2." data-name="2."><article class="listArticle" id="paragraf-10-punkt-2"><article class="legalP" id="paragraf-10-punkt-2-ledd-1">Studenten har rett til kontinuerlig veiledning og tilbakemelding, slik at han/hun hele tiden er orientert om hvordan han/hun fungerer i forhold til målene for praksisperioden. Dersom det på et tidspunkt i en veiledet praksisperiode er tvil om studenten vil oppnå målene og bestå vurderingen, skal studenten gis skriftlig beskjed om dette snarest og senest innen tre uker før praksisperiodens avslutning. Før varslet gis, skal det gjennomføres et møte mellom de berørte parter (student, representant for utdanningen/hovedveileder/representant fra praksisstedet).</article></article></li><li data-li-identifier="3." data-name="3."><article class="listArticle" id="paragraf-10-punkt-3"><article class="legalP" id="paragraf-10-punkt-3-ledd-1">Dersom det er reist tvil om en student vil bestå, må studenten vise tilfredsstillende praksis den siste del av perioden for å bestå.</article></article></li><li data-li-identifier="4." data-name="4."><article class="listArticle" id="paragraf-10-punkt-4"><article class="legalP" id="paragraf-10-punkt-4-ledd-1">Får en student ikke bestått i en veiledet praksisperiode, må praksisperioden eller deler av denne tas om igjen før studenten kan gå videre i studiet. Får studenten vurdert samme praksisperiode til «ikke bestått» to ganger, må studiet avbrytes.</article></article></li><li data-li-identifier="5." data-name="5."><article class="listArticle" id="paragraf-10-punkt-5"><article class="legalP" id="paragraf-10-punkt-5-ledd-1">Dersom det foreligger særskilte grunner, kan studenten søke høgskolestyret om å få tilrettelagt en tredje og siste praksisperiode.</article></article></li><li data-li-identifier="6." data-name="6."><article class="listArticle" id="paragraf-10-punkt-6"><article class="legalP" id="paragraf-10-punkt-6-ledd-1">Dersom det etter varseltidspunktet (jf. pkt. 2) oppstår forhold som er av en slik art at det utvilsomt ville føre til at praksisperioden ble underkjent dersom det hadde oppstått tidligere, skal det likevel kunne føre til at praksisperioden blir vurdert til ikke bestått.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Særordninger</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">Studenter som av medisinske eller andre grunner nevnt i denne paragraf har behov for særordninger i forbindelse med eksamen, må søke om dette. Behovet må dokumenteres med legeerklæring eller erklæring fra andre sakkyndige. Erklæringen må inneholde en nærmere begrunnelse for hvorfor det er behov for særordning i eksamenssituasjonen.</article><article class="legalP" id="paragraf-11-punkt-1-ledd-2">Særordninger kan gis i form av spesiell fysisk tilrettelegging, hjelpemidler og/eller utvidet tid til eksamen. Kandidater med norsk som fremmedspråk kan kun få innvilget ekstra tid det første studieåret de er studenter ved høgskolen.</article></article></li><li data-li-identifier="2." data-name="2."><article class="listArticle" id="paragraf-11-punkt-2"><article class="legalP" id="paragraf-11-punkt-2-ledd-1">Studenter som får godkjent utvidet tid ved skriftlig eksamen under tilsyn, vil normalt få inntil:</article></article></li><li><article class="listArticle" id="paragraf-11-punkt-3"><article class="legalP" id="paragraf-11-punkt-3-ledd-1">30 minutter ekstra tid for eksamen som varer til og med 4 timer</article></article></li><li><article class="listArticle" id="paragraf-11-punkt-4"><article class="legalP" id="paragraf-11-punkt-4-ledd-1">45 minutter ekstra tid for eksamen som varer til og med 6 timer</article></article></li><li><article class="listArticle" id="paragraf-11-punkt-5"><article class="legalP" id="paragraf-11-punkt-5-ledd-1">60 minutter ekstra tid for eksamen som varer mer enn 6 timer.</article><article class="legalP" id="paragraf-11-punkt-5-ledd-2">Studenter som får godkjent utvidet tid ved hjemmeeksamen, gis inntil 24 timer ekstra tid, inklusive eventuelt lørdag og helligdag.</article></article></li><li data-li-identifier="3." data-name="3."><article class="listArticle" id="paragraf-11-punkt-6"><article class="legalP" id="paragraf-11-punkt-6-ledd-1">Studenter med dysleksi eller andre lese-/skriveproblemer kan etter ønske få vedlagt sine besvarelser en anonymisert attest som bekrefter dette.</article></article></li><li data-li-identifier="4." data-name="4."><article class="listArticle" id="paragraf-11-punkt-7"><article class="legalP" id="paragraf-11-punkt-7-ledd-1">Avdelingsleder for utdanning kan gi tillatelse til å benytte alternative vurderingsformer for studenter som på grunn av varige lidelser, funksjonshemninger, eller andre særskilte grunner ikke kan gå opp til eksamen med ordinær vurderingsform.</article></article></li><li data-li-identifier="5." data-name="5."><article class="listArticle" id="paragraf-11-punkt-8"><article class="legalP" id="paragraf-11-punkt-8-ledd-1">Søknad om særordninger må framsettes innen nærmere fastsatte frister.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ny eksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-12-punkt-1"><article class="legalP" id="paragraf-12-punkt-1-ledd-1">Ny eksamen gjennomføres normalt i påfølgende semester.</article></article></li><li data-li-identifier="2." data-name="2."><article class="listArticle" id="paragraf-12-punkt-2"><article class="legalP" id="paragraf-12-punkt-2-ledd-1">Ved endring av fag- eller studieplan eller pensum definert som det faglige innholdet i det enkelte fag/emne, har studenten rett til å gå opp til ny eksamen etter gammel ordning i inntil ett år etter at siste ordinære eksamen ble gjennomført.</article></article></li><li data-li-identifier="3." data-name="3."><article class="listArticle" id="paragraf-12-punkt-3"><article class="legalP" id="paragraf-12-punkt-3-ledd-1">For fag/emner/kurs som opphører gjelder følgende ordning:</article></article></li><li><article class="listArticle" id="paragraf-12-punkt-4"><article class="legalP" id="paragraf-12-punkt-4-ledd-1">Dersom det etter siste ordinære eksamen og en ny eksamen fortsatt gjenstår studenter som ikke har bestått eller har hatt gyldig fravær, kan det etter søknad arrangeres en tredje og siste eksamen. Slik tredje eksamen skal avholdes innen ett år etter siste ordinære eksamen. Høgskolestyret eller den instans det delegerer til, kan gi dispensasjon fra denne fristen dersom en student med gyldig fravær ikke har fått framstilt seg til ovennevnte eksamen.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fravær fra eksamen, trekk og levering av blank besvarelse</span></h2><ul class="defaultList"><li data-li-identifier="1." data-name="1."><article class="listArticle" id="paragraf-13-punkt-1"><article class="legalP" id="paragraf-13-punkt-1-ledd-1">Dersom sykdom forhindrer studenten i å møte til eksamen, må legeerklæring som omfatter eksamensdagen foreligge for at det skal være et gyldig fravær. I så fall blir det ikke regnet som ett eksamensforsøk. Dersom det er umulig å fremlegge legeerklæring på eksamensdagen, må den leveres eller poststemples senest en uke etter eksamensdagen.</article></article></li><li data-li-identifier="2." data-name="2."><article class="listArticle" id="paragraf-13-punkt-2"><article class="legalP" id="paragraf-13-punkt-2-ledd-1">En student som ikke møter til eksamen til fastsatt tid, registreres som «ikke møtt». Dette teller som ett eksamensforsøk.</article></article></li><li data-li-identifier="3." data-name="3."><article class="listArticle" id="paragraf-13-punkt-3"><article class="legalP" id="paragraf-13-punkt-3-ledd-1">Kandidater som velger å avbryte eksamen uten å levere oppgavebesvarelse, skal undertegne skjema for trekk hos eksamensinspektør og levere tilbake oppgaven og alt utlevert materiale. Trekk regnes som ett eksamensforsøk.</article></article></li><li data-li-identifier="4." data-name="4."><article class="listArticle" id="paragraf-13-punkt-4"><article class="legalP" id="paragraf-13-punkt-4-ledd-1">En kandidat som blir syk under eksamen, kan velge å trekke seg eller levere besvarelsen til sensur. Velger kandidaten å trekke seg, signeres skjema for trekk. Leveres legeerklæring (jf. pkt. 1) er det gyldig fravær og blir likevel ikke regnet som trekk.</article></article></li><li data-li-identifier="5." data-name="5."><article class="listArticle" id="paragraf-13-punkt-5"><article class="legalP" id="paragraf-13-punkt-5-ledd-1">For kandidater som leverer blankt, blir oppgavebesvarelsen behandlet som trekk, og kandidaten har da brukt ett eksamensforsøk.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Hjelpemidler</span></h2><article class="legalP" id="paragraf-14-ledd-1">Avdelingsleder, i samråd med fagansvarlig, gir utfyllende regler om hvilke hjelpemidler som kan nyttes under eksamen. Det skal være oppgitt på forhånd og framgå tydelig av eksamensoppgaven hvilke hjelpemidler som tillates brukt under eksamen.</article><article class="legalP" id="paragraf-14-ledd-2">Overtredelse av regler om tillatte hjelpemidler vil bli betraktet som forsøk på fusk.</article></article><article class="legalArticle" data-lovdata-URL="LTI/forskrift/2006-02-07-261/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-15-punkt-1"><article class="legalP" id="paragraf-15-punkt-1-ledd-1">Kandidaten skal være på plass i eksamenslokalet senest 15 minutter før eksamen tar til. Ved eksamener i juridiske fag må kandidaten være på plass i eksamenslokalet senest 30 minutter før eksamen tar til. For sent frammøte kan føre til at kandidaten ikke får avlegge eksamen. Dersom forsinkelsen skyldes forhold kandidaten selv ikke har kontroll over, kan vedkommende gis adgang til eksamenslokalet, men ikke senere enn 30 minutter etter at eksamen er begynt.</article></article></li><li data-li-identifier="2." data-name="2."><article class="listArticle" id="paragraf-15-punkt-2"><article class="legalP" id="paragraf-15-punkt-2-ledd-1">Ved adgang til eksamenslokalet må vesker og yttertøy plasseres på anvist sted. Bare skrivesaker samt tillatte hjelpemidler tas med til anvist plass. Det er kandidatens eget ansvar å sørge for å skaffe seg de tillatte hjelpemidlene. Lån av hjelpemidler fra andre kandidater er ikke tillatt.</article></article></li><li data-li-identifier="3." data-name="3."><article class="listArticle" id="paragraf-15-punkt-3"><article class="legalP" id="paragraf-15-punkt-3-ledd-1">Det er ikke tillatt å bruke mobiltelefon eller andre kommunikasjonsmidler under eksamen, heller ikke å bringe disse med til anvist plass.</article></article></li><li data-li-identifier="4." data-name="4."><article class="listArticle" id="paragraf-15-punkt-4"><article class="legalP" id="paragraf-15-punkt-4-ledd-1">Kandidaten må vise studentlegitimasjon eller annen gyldig legitimasjon med foto og signere kandidatliste for å få kandidatnummer tildelt. Kandidater som ikke kan legitimere seg, får ikke adgang til eksamen.</article></article></li><li data-li-identifier="5." data-name="5."><article class="listArticle" id="paragraf-15-punkt-5"><article class="legalP" id="paragraf-15-punkt-5-ledd-1">Det er ikke tillatt med noen form for kommunikasjon mellom kandidatene under eksamen. Dersom kandidaten har spørsmål, skjer henvendelsen til en av eksamensinspektørene.</article></article></li><li data-li-identifier="6." data-name="6."><article class="listArticle" id="paragraf-15-punkt-6"><article class="legalP" id="paragraf-15-punkt-6-ledd-1">De første 30 minutter etter at oppgaven er utlevert har kandidatene ikke adgang til å trekke seg fra eksamen eller forlate eksamenslokalet.</article></article></li><li data-li-identifier="7." data-name="7."><article class="listArticle" id="paragraf-15-punkt-7"><article class="legalP" id="paragraf-15-punkt-7-ledd-1">Under eksamen har ikke kandidatene tillatelse til å forlate eksamenslokalet uten i følge med eksamensinspektør.</article></article></li><li data-li-identifier="8." data-name="8."><article class="listArticle" id="paragraf-15-punkt-8"><article class="legalP" id="paragraf-15-punkt-8-ledd-1">Politihøgskolen bruker innføringsark med gjennomslag. Besvarelsen må derfor skrives med kulepenn eller hard tusjpenn slik at kopiene er leselige. Kandidatene får 15 minutter ekstra tid til å fylle ut headingen og å rive og ordne arkene. Originalene og første kopi skal heftes sammen og leveres inn, mens siste kopi beholdes av kandidaten. Dersom tiden ikke strekker til og det blir levert inn kladdeark, kan man ikke regne med at disse blir kopiert opp. Sensorene avgjør om kladd unntaksvis kan godtas som besvarelse.</article></article></li><li data-li-identifier="9." data-name="9."><article class="listArticle" id="paragraf-15-punkt-9"><article class="legalP" id="paragraf-15-punkt-9-ledd-1">Kandidaten har selv ansvar for å føre sitt kandidatnummer, dato, fagets navn, totalt antall ark på innføringsarkene. Arkene må være nummererte. Det er ikke tillatt å begynne å skrive på arkene før eksamensoppgaven er delt ut. Kandidater som vil levere blankt, må levere ett innføringsark hvor headingen er fullstendig utfylt.</article></article></li><li data-li-identifier="10." data-name="10."><article class="listArticle" id="paragraf-15-punkt-10"><article class="legalP" id="paragraf-15-punkt-10-ledd-1">Kandidaten blir sittende på sin plass til eksamensbesvarelsen er levert og kontrollert. Innleverte besvarelser kan ikke leveres tilbake uansett hvilken grunn som anføres. Etter innlevering må kandidaten forlate eksamenslokalet.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Bruk av PC ved skriftlig eksamen under tilsyn</span></h2><ul class="defaultList"><li data-li-identifier="1." data-name="1."><article class="listArticle" id="paragraf-16-punkt-1"><article class="legalP" id="paragraf-16-punkt-1-ledd-1">Kandidaten benytter PC som er inspisert og klargjort for eksamen av IT-seksjonen.</article></article></li><li data-li-identifier="2." data-name="2."><article class="listArticle" id="paragraf-16-punkt-2"><article class="legalP" id="paragraf-16-punkt-2-ledd-1">Kandidaten får utlevert tom diskett som skal brukes ved besvarelsen.</article></article></li><li data-li-identifier="3." data-name="3."><article class="listArticle" id="paragraf-16-punkt-3"><article class="legalP" id="paragraf-16-punkt-3-ledd-1">Politihøgskolen er ikke ansvarlig for tap av tekst eller data som følge av strømbrudd eller feil ved maskinen. Kandidaten må selv sørge for å ta nødvendige sikkerhetskopier underveis.</article></article></li><li data-li-identifier="4." data-name="4."><article class="listArticle" id="paragraf-16-punkt-4"><article class="legalP" id="paragraf-16-punkt-4-ledd-1">To eksemplarer av besvarelsen skal leveres i utskrift påført kandidatnummer sammen med utlevert diskett.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Hjemmeeksamen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-17-punkt-1"><article class="legalP" id="paragraf-17-punkt-1-ledd-1">Besvarelsen skal være innlevert eksamensansvarlig eller postlagt innen det tidspunkt som er bestemt. Hvis eksamensbesvarelsen postlegges, må det foreligge dokumentasjon fra postverket på at den er postlagt innen innleveringsfristen.</article></article></li><li data-li-identifier="2." data-name="2."><article class="listArticle" id="paragraf-17-punkt-2"><article class="legalP" id="paragraf-17-punkt-2-ledd-1">Besvarelsen skal sendes/leveres i 3 eksemplarer. Kandidaten må selv sørge for å ha en kopi. Besvarelsen skal ikke påføres navn, men kandidatnummer som er utdelt før eller ved utlevering av oppgaven.</article></article></li><li data-li-identifier="3." data-name="3."><article class="listArticle" id="paragraf-17-punkt-3"><article class="legalP" id="paragraf-17-punkt-3-ledd-1">Kandidaten skal vise gyldig legitimasjon ved utlevering av oppgaven.</article></article></li><li data-li-identifier="4." data-name="4."><article class="listArticle" id="paragraf-17-punkt-4"><article class="legalP" id="paragraf-17-punkt-4-ledd-1">Kandidater har ikke krav på å få returnert ev. vedlegg til sine eksamensbesvarelser.</article></article></li><li data-li-identifier="5." data-name="5."><article class="listArticle" id="paragraf-17-punkt-5"><article class="legalP" id="paragraf-17-punkt-5-ledd-1">Ved innlevering av skriftlige arbeider skal, dersom ikke annet er spesifisert, kilder oppgis (Internett, tidsskrift, bok, personlig meddelelse m.fl.). Avvik fra denne regel kan ansees som fusk eller forsøk på fusk.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Fusk og bortvisning</span></h2><article class="legalP" id="paragraf-18-ledd-1">Jf. bestemmelser i politiloven § 24c utvisning, bortvisning og utestengning.</article><article class="legalP" id="paragraf-18-ledd-2">Dersom det under eksamen eller sensurering oppstår mistanke om fusk eller forsøk på fusk, skal kandidaten straks gjøres oppmerksom på at han/hun vil bli rapportert. Dette gjelder også for kandidat som eventuelt yter hjelp. Ved skriftlig eksamen under tilsyn kan kandidaten velge om han/hun vil fortsette eller avbryte prøven. Fusk eller forsøk på fusk ved hjemmeeksamen kan være kopiering eller avskriving av litteratur uten henvisninger. Det gjelder også dersom besvarelsen er preget av manglende selvstendighet i arbeidet, for eksempel fordi besvarelsen er svært lik en annen/andre besvarelser, eller fordi den åpenbart er utført av andre enn studenten.</article><article class="legalP" id="paragraf-18-ledd-3">Kandidater som blir grepet i forsettlig eller grovt uaktsomt fusk eller forsøk på fusk ved eksamen, kan utestenges fra Politihøgskolen og fratas retten til å gå opp til eksamen i inntil ett år.</article><article class="legalP" id="paragraf-18-ledd-4">Kandidater som unnlater å følge reglene fastsatt i § 15 og § 16 i denne forskrift, eller forstyrrer medstudenter i eksamenssituasjonen, kan av eksamensansvarlig bortvises fra eksamenslokalet.</article></article><article class="legalArticle" data-lovdata-URL="LTI/forskrift/2006-02-07-261/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Klage og begrunnelse</span></h2><article class="legalP" id="paragraf-19-ledd-1">Klage over formelle feil ved eksamen eller prøve behandles av høgskolens styre. Dette gjelder også klage over formelle feil ved fastsetting av karakter i praktisk politiarbeid. Fristen for å klage er tre uker etter at kandidaten er eller burde vært kjent med det forhold som begrunner klagen. Slik klage skal framsettes skriftlig og være begrunnet.</article><article class="legalP" id="paragraf-19-ledd-2">Får kandidaten medhold i at det er begått feil og at dette kan ha hatt betydning for kandidatens prestasjon eller bedømmelsen av denne, kan det bestemmes at det skal foretas ny sensurering eller holdes ny eksamen eller prøve.</article><article class="legalP" id="paragraf-19-ledd-3">Kandidaten har rett til begrunnelse for karakterfastsettingen av sine prestasjoner. Ved muntlig eksamen eller bedømmelse av praktiske ferdigheter må krav om begrunnelse framsettes umiddelbart etter at karakteren er meddelt. For øvrige bedømmelser er fristen en uke, men aldri senere enn tre uker fra karakteren ble kunngjort. Begrunnelse skal normalt gis innen 2 uker etter at kandidaten har bedt om det. Begrunnelsen kan gis muntlig eller skriftlig etter sensors valg. Der flere sensorer har vurdert samme besvarelse, avgjør sensorene seg imellom hvem som skal gi begrunnelse.</article><article class="legalP" id="paragraf-19-ledd-4">Hvis det er gitt skriftlige retningslinjer for bedømmelsen, skal disse være tilgjengelige for studentene etter at karakteren er fastsatt.</article><article class="legalP" id="paragraf-19-ledd-5">Kandidaten kan klage skriftlig over karakterfastsettingen innen tre uker etter at resultatet er kunngjort. Ny sensurering skal da foretas. Foreligger det samtidig klage over formelle feil eller er krav om begrunnelse framsatt, løper klagefristen fra det foreligger avgjørelse av klagen eller fra begrunnelse er gitt.</article><article class="legalP" id="paragraf-19-ledd-6">Ved løpende vurdering er det klagerett når endelig karakter er fastsatt, med mindre annet er nedfelt i fagplan eller studieplan.</article><article class="legalP" id="paragraf-19-ledd-7">Karakterfastsetting av muntlige prøver, vurdering av praksisopplæring og andre prestasjoner som ikke lar seg etterprøve, kan ikke påklages. Bare formelle feil ved vurderingen kan påklages.</article><article class="legalP" id="paragraf-19-ledd-8">Ved ny sensurering etter klage på formelle feil ved eksamen eller klage over karakterfastsetting, skal det benyttes to nye sensorer, hvorav minst en ekstern. Svar på klage skal normalt være gitt innen to uker etter at klagen er framsatt. Karakterfastsetting ved ny sensurering kan ikke påklages.</article></article><article class="legalArticle" data-lovdata-URL="LTI/forskrift/2006-02-07-261/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Vitnemål, studiebevis, kursbevis og karakterutskrifter</span></h2><ul class="defaultList"><li data-li-identifier="1." data-name="1."><article class="listArticle" id="paragraf-20-punkt-1"><article class="legalP" id="paragraf-20-punkt-1-ledd-1">Vitnemål utstedes etter avsluttet grunnutdanning/bachelorgrad, med vurdering som skikket for polititjeneste, og etter avsluttet mastergrad.</article></article></li><li data-li-identifier="2." data-name="2."><article class="listArticle" id="paragraf-20-punkt-2"><article class="legalP" id="paragraf-20-punkt-2-ledd-1">Sammen med vitnemål utstedes Diploma Supplement (DS).</article></article></li><li data-li-identifier="3." data-name="3."><article class="listArticle" id="paragraf-20-punkt-3"><article class="legalP" id="paragraf-20-punkt-3-ledd-1">Studiebevis utstedes etter fullført videreutdanning.</article></article></li><li data-li-identifier="4." data-name="4."><article class="listArticle" id="paragraf-20-punkt-4"><article class="legalP" id="paragraf-20-punkt-4-ledd-1">Kursbevis utstedes etter utdanning av kortere varighet.</article></article></li><li data-li-identifier="5." data-name="5."><article class="listArticle" id="paragraf-20-punkt-5"><article class="legalP" id="paragraf-20-punkt-5-ledd-1">Deler av utdanning eller ikke fullførte grader dokumenteres med karakterutskrift.</article></article></li></ul></article><article class="legalArticle" data-lovdata-URL="LTI/forskrift/2006-02-07-261/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Utfyllende regler</span></h2><article class="legalP" id="paragraf-21-ledd-1">Politihøgskolens styre kan gi utfyllende regler innenfor rammen av denne forskrift.</article></article><article class="legalArticle" data-lovdata-URL="LTI/forskrift/2006-02-07-261/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h2><article class="legalP" id="paragraf-22-ledd-1">Forskriften trer i kraft fra 7. februar 2006. Fra samme dato oppheves forskrift 8. november 2004 nr. 1464 om eksamen ved politihøgskolen fastsatt av styret for Politihøgskolen.</article></article></main></body></html>