<!DOCTYPE html><html lang="no"><head><title>Forskrift om beskyttelse av produktbetegnelsen Rakfisk fra Valdres som Beskyttet geografisk betegnelse.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-10-27-1196</dd><dt class="dokid">DokumentID</dt><dd class="dokid">LTI/forskrift/2006-10-27-1196</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 13 s 1720</dd><dt class="dateInForce">I kraft fra</dt><dd class="dateInForce">2006-11-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2002-07-05-698/§15</li><li>lov/2003-12-19-124/§33</li></ul></dd><dt class="dateOfPublication">Kunngjort</dt><dd class="dateOfPublication">2006-10-31</dd><dt class="journalNumber">Journalnummer</dt><dd class="journalNumber">2006-0886</dd><dt class="titleShort">Korttittel</dt><dd class="titleShort">Forskrift om Rakfisk fra Valdres</dd><dt class="title">Tittel</dt><dd class="title">Forskrift om beskyttelse av produktbetegnelsen Rakfisk fra Valdres som Beskyttet geografisk betegnelse.</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 27. oktober 2006 med hjemmel i forskrift 5. juli 2002 nr. 698 om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på landbruksbaserte næringsmidler, fisk og fiskevarer § 15.</dd><dt class="refid">RefID</dt><dd class="refid">forskrift/2006-10-27-1196</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskyttelse av produktbetegnelsen Rakfisk fra Valdres som Beskyttet geografisk betegnelse.<ul class="tocSubUl"><li>§ 1. Beskyttet produktbetegnelse</li><li>§ 2. Rettmessig bruker</li><li>§ 3. Vilkår for bruk av produktbetegnelsen</li><li>§ 4. Ikrafttredelse</li><li>Vedlegg. Beskrivelse av produktets opprinnelse og tilknytning til det geografiske området</li></ul></li></ul></dd></dl></header><main class="documentBody" data-lovdata-URL="LTI/forskrift/2006-10-27-1196" id="dokument"><h1>Forskrift om beskyttelse av produktbetegnelsen Rakfisk fra Valdres som Beskyttet geografisk betegnelse.</h1><article class="legalArticle" data-lovdata-URL="LTI/forskrift/2006-10-27-1196/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskyttet produktbetegnelse</span></h2><article class="legalP" id="paragraf-1-ledd-1">Rakfisk fra Valdres.</article></article><article class="legalArticle" data-lovdata-URL="LTI/forskrift/2006-10-27-1196/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig bruker</span></h2><article class="legalP" id="paragraf-2-ledd-1">Valdres Rakfisk BA.</article></article><article class="legalArticle" data-lovdata-URL="LTI/forskrift/2006-10-27-1196/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktbetegnelsen</span></h2><ul class="defaultList"><li data-li-identifier="1." data-name="1."><article class="listArticle" id="paragraf-3-punkt-1"><span class="miscHeadline"><i>Produktbeskrivelse:</i></span><article class="legalP" id="paragraf-3-punkt-1-ledd-1">Rakfisk fra Valdres er et raket/fermentert fiskeprodukt fremstilt av oppdrettet regnbueørret eller ørret nedlagt i salt/lake.</article><article class="legalP" id="paragraf-3-punkt-1-ledd-2">Ferdig rakfisk skal ha karakteristisk rakfisklukt og -smak, delikat rød farge og en fast men smørevillig konsistens.</article></article></li><li data-li-identifier="2." data-name="2."><article class="listArticle" id="paragraf-3-punkt-2"><span class="miscHeadline"><i>Geografisk område:</i></span><article class="legalP" id="paragraf-3-punkt-2-ledd-1">Rakfisk fra Valdres skal produseres, bearbeides og foredles i Valdres.</article></article></li><li data-li-identifier="3." data-name="3."><article class="listArticle" id="paragraf-3-punkt-3"><span class="miscHeadline"><i>Produksjonsmetode:</i></span><article class="legalP" id="paragraf-3-punkt-3-ledd-1">Rakfisk fra Valdres skal være produsert av regnbueørret eller ørret. Regnbueørret skal være klekket og oppdrettet i Valdres. Ørret skal være oppdrettet eller fanget i vann eller vassdrag i Valdres. All produksjon skal være i samsvar med god dyrevelferd.</article><article class="legalP" id="paragraf-3-punkt-3-ledd-2">Opptak skal skje på en slik måte at fisken ikke skades.</article><article class="legalP" id="paragraf-3-punkt-3-ledd-3">Oppdrettet fisk skal før opptak sultes til tom mage, maksimum 100 døgngrader. Vanntemperatur under opptak bør maksimum være 16 °C, og skal ikke overstige 18 °C. Ved vanntemperatur under 16 °C skal tid fra opptak til nedlegging i butt til raking ikke overstige 2 timer. Høyere vanntemperatur krever kortere nedleggingstid.</article><article class="legalP" id="paragraf-3-punkt-3-ledd-4">Fisk til produksjon av Rakfisk fra Valdres skal slaktes, sløyes og vaskes på en skånsom måte for å unngå bakterier og skader i fiskekjøttet og i indre hinner i bukhulen. Innmaten skal suges ut og blod, slintrer, gjeller og blodrand skal fjernes. Vaskevann skal avrennes før nedlegging.</article><article class="legalP" id="paragraf-3-punkt-3-ledd-5">Fisken skal sorteres etter størrelse, tørrsaltes og legges lagvis i spann. Etter noen dager skal spannet etterfylles med saltlake til riktig nivå. Saltlaken i spannet skal ha en konsentrasjon på 4-6%, i henhold til den enkelte produsentens oppskrift.</article><article class="legalP" id="paragraf-3-punkt-3-ledd-6">Sukker og krydder kan benyttes i henhold til den enkelte produsents tradisjon.</article><article class="legalP" id="paragraf-3-punkt-3-ledd-7">Fisken skal modnes i butt til ønsket modningsgrad og smak er nådd. Temperaturen under modningen er avhengig av saltlakens styrke. Akseptabel temperatur er 10 °C ved 5-6% salt i vannfasen, og 9 °C ved 4-5% salt i vannfasen. Ferdig modnet rakfisk skal lagres og transporteres som kjølevare.</article><article class="legalP" id="paragraf-3-punkt-3-ledd-8">Rakfisk fra Valdres skal ved salg merkes med smaksangivelsene «mild», «lagret» og «vellagret». Siden smaksutviklingen vil variere avhengig av modningstid, modningstemperatur og saltprosent, skal den enkelte produsenten angi riktig smaksklasse for egen årsproduksjon.</article></article></li><li data-li-identifier="4." data-name="4."><article class="listArticle" id="paragraf-3-punkt-4"><span class="miscHeadline"><i>Merking av produktet</i></span><article class="legalP" id="paragraf-3-punkt-4-ledd-1">Rakfisk fra Valdres kan merkes med teksten Beskyttet geografisk betegnelse og figurmerket for Beskyttet geografisk betegnelse.</article></article></li></ul></article><article class="legalArticle" data-lovdata-URL="LTI/forskrift/2006-10-27-1196/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h2><article class="legalP" id="paragraf-4-ledd-1">Forskriften trer i kraft 3. november 2006.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2006-10-27-1196/KAPITTEL_1"><h2>Vedlegg. Beskrivelse av produktets opprinnelse og tilknytning til det geografiske området</h2><article class="legalP" id="kapittel-1-ledd-1">Raking av fisk er en gammel metode for konservering og lagring av fisk, som har vært særlig utbredt i de indre dal- og fjellstrøkene i Sør-Norge. Rakeprosessen er todelt, og det er primært en enzymatisk spalting av fiskekjøtt og fiskefett i tillegg til en fermentering av naturlig tilstedeværende melkesyrebakterier.</article><article class="legalP" id="kapittel-1-ledd-2">Rakfisk er omtalt i offentlige dokumenter fra Jämtland (som den gang var norsk) allerede så tidlig som i 1348. Tradisjon for fermentering av fisk finnes i flere land, men betegnelsen rakfisk forekommer bare i Norge. Rakfisk er mye omtalt i etnologiske beskrivelser fra 1700- og 1800-tallet, og det er særlig lukten som bemerkes.</article><article class="legalP" id="kapittel-1-ledd-3">I Valdres kan produksjon og salg av rakfisk med sikkerhet føres tilbake til år 1600. Rakfisk var da blant varene bøndene solgte rundt om på markedene på Øst- og Vestlandet, bl.a. på Grundset-marknaden. I dag er Valdres primærområde for produksjon av rakfisk i Norge. Siden 1965 har oppdrettet regnbueørret også vært brukt som råvare til rakfiskproduksjon.</article><article class="legalP" id="kapittel-1-ledd-4">Sammenslutningens medlemmer har lang tradisjon for og innehar en spesiell kompetanse for produksjon av rakfisk. Rakfisk fra Valdres har bl.a. av den grunn et spesielt godt omdømme i Norge.</article></section></main></body></html>