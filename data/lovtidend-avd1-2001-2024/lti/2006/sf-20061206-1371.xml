<!DOCTYPE html><html lang="no"><head><title>Forskrift om endring i forskrift om tekniske krav og godkjenning av kjøretøy, deler og utstyr (kjøretøyforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-06-1371</dd><dt class="dokid">DokumentID</dt><dd class="dokid">LTI/forskrift/2006-12-06-1371</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1926</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-10-04-918</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>lov/1965-06-18-4/§14</li><li>lov/1965-06-18-4/§15</li><li>lov/1965-06-18-4/§16</li><li>forskrift/1980-11-24-1</li></ul></dd><dt class="dateOfPublication">Kunngjort</dt><dd class="dateOfPublication">2006-12-12</dd><dt class="journalNumber">Journalnummer</dt><dd class="journalNumber">2006-1034</dd><dt class="titleShort">Korttittel</dt><dd class="titleShort">Endr. i kjøretøyforskriften</dd><dt class="title">Tittel</dt><dd class="title">Forskrift om endring i forskrift om tekniske krav og godkjenning av kjøretøy, deler og utstyr (kjøretøyforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Vegdirektoratet 6. desember 2006 med hjemmel i vegtrafikklov 18. juni 1965 nr. 4 § 13, § 14, § 15 og § 16, jf. delegeringsvedtak 24. november 1980 nr. 1.</dd><dt class="refid">RefID</dt><dd class="refid">forskrift/2006-12-06-1371</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tekniske krav og godkjenning av kjøretøy, deler og utstyr (kjøretøyforskriften).<ul class="tocSubUl"><li>I<ul class="tocSubUl"><li>§ 7-2. Reparasjon, ombygging og oppbygging av kjøretøy</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-06-1371" id="dokument"><h1>Forskrift om endring i forskrift om tekniske krav og godkjenning av kjøretøy, deler og utstyr (kjøretøyforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2006-12-06-1371/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 4. oktober 1994 nr. 918 om tekniske krav og godkjenning av kjøretøy, deler og utstyr (kjøretøyforskriften) gjøres følgende endring:</article> <article class="defaultP" margin-top="true">§ 7-2 skal lyde:</article><article class="futureLegalArticle" data-name="§7-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Reparasjon, ombygging og oppbygging av kjøretøy</span></span><article class="marginIdArticle" id="kapittel-1-foreslåttparagraf-1-punkt-1"><span class="data-marginOriginalId">1.</span><span class="miscHeadline"><i>Definisjoner</i></span></article><article class="marginIdArticle" id="kapittel-1-foreslåttparagraf-1-punkt-2"><span class="data-marginOriginalId">1.1</span><article class="legalP" id="kapittel-1-foreslåttparagraf-1-punkt-2-ledd-1"><i>Understell:</i> Den komplette enhet bestående av ramme eller underdel (bunn) i selvbærende karosseri, for- og bakstillinger, hjul, styreinnretning, motor og drivverk.</article></article><article class="marginIdArticle" id="kapittel-1-foreslåttparagraf-1-punkt-3"><span class="data-marginOriginalId">1.2</span><article class="legalP" id="kapittel-1-foreslåttparagraf-1-punkt-3-ledd-1"><i>Karosseri:</i> Den enhet som sammen med understellet utgjør det komplette kjøretøy.</article></article><article class="marginIdArticle" id="kapittel-1-foreslåttparagraf-1-punkt-4"><span class="data-marginOriginalId">1.3</span><article class="legalP" id="kapittel-1-foreslåttparagraf-1-punkt-4-ledd-1"><i>Ramme:</i> Den bærende enhet som karosseriet samt for- og bakstilling, hjul, styreinnretning, motor og drivverk er montert til.</article></article><article class="marginIdArticle" id="kapittel-1-foreslåttparagraf-1-punkt-5"><span class="data-marginOriginalId">1.4</span><article class="legalP" id="kapittel-1-foreslåttparagraf-1-punkt-5-ledd-1"><i>Selvbærende karosseri:</i> Karosseri hvor bunn og overdel er bygd i ett, som er spesielt forsterket og som for- og bakstilling, hjul, styreinnretning, motor og drivverk kan monteres direkte til – eventuelt via korte rammeseksjoner – uten at særskilt ramme under hele kjøretøyet er nødvendig.</article></article><article class="marginIdArticle" id="kapittel-1-foreslåttparagraf-1-punkt-6"><span class="data-marginOriginalId">1.5</span><article class="legalP" id="kapittel-1-foreslåttparagraf-1-punkt-6-ledd-1"><i>Hovedkomponenter på motorsykkel:</i> Motorsykkel består av to hovedkomponenter:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-punkt-6-ledd-1-punkt-1"><article class="legalP" id="kapittel-1-foreslåttparagraf-1-punkt-6-ledd-1-punkt-1-ledd-1">ramme</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-punkt-6-ledd-1-punkt-2"><article class="legalP" id="kapittel-1-foreslåttparagraf-1-punkt-6-ledd-1-punkt-2-ledd-1">motor.</article></article></li></ul></article></article><article class="marginIdArticle" id="kapittel-1-foreslåttparagraf-1-punkt-7"><span class="data-marginOriginalId">1.6</span><article class="legalP" id="kapittel-1-foreslåttparagraf-1-punkt-7-ledd-1"><i>Reparasjon:</i> Utbedringer av slitasjemangler, karosseri- og rustskader mv., herunder utskifting av deler og komponenter, som kan anses som vanlig vedlikehold og som ikke er å anse som ombygging eller oppbygging, jf. pkt. 1.7 og 1.8.</article></article><article class="marginIdArticle" id="kapittel-1-foreslåttparagraf-1-punkt-8"><span class="data-marginOriginalId">1.7</span><article class="legalP" id="kapittel-1-foreslåttparagraf-1-punkt-8-ledd-1"><i>Ombygging:</i> Forandringer som medfører at kjøretøyets tekniske spesifikasjoner, utseende mv. blir endret i forhold til den utførelse kjøretøyet hadde ved første gangs registrering i riket, eventuelt i forhold til den utførelse det senere er godkjent med av godkjenningsmyndigheten, men hvor endringen ikke er av større omfang enn at kjøretøyet som helhet anses som samme kjøretøy som det opprinnelige kjøretøyet.</article></article><article class="marginIdArticle" id="kapittel-1-foreslåttparagraf-1-punkt-9"><span class="data-marginOriginalId">1.8</span><article class="legalP" id="kapittel-1-foreslåttparagraf-1-punkt-9-ledd-1"><i>Oppbygging:</i> Produksjon/sammensetning av kjøretøy av nye og/eller brukte deler, av to eller flere kjøretøyer, eller av deler og kjøretøy som nevnt i kombinasjon, til et kjøretøy som tidligere ikke har vært godkjent i riket.</article></article><article class="marginIdArticle" id="kapittel-1-foreslåttparagraf-1-punkt-10"><span class="data-marginOriginalId">2.</span><span class="miscHeadline"><i>Reparasjon av kjøretøy</i></span></article><article class="marginIdArticle" id="kapittel-1-foreslåttparagraf-1-punkt-11"><span class="data-marginOriginalId">2.1</span><article class="legalP" id="kapittel-1-foreslåttparagraf-1-punkt-11-ledd-1">Kjøretøy skal framstilles for regionvegkontoret til ny godkjenning etter reparasjon av omfattende skade i forbindelse med kollisjon, utforkjøring e.l.</article></article><article class="marginIdArticle" id="kapittel-1-foreslåttparagraf-1-punkt-12"><span class="data-marginOriginalId">2.2</span><article class="legalP" id="kapittel-1-foreslåttparagraf-1-punkt-12-ledd-1">Kjøretøyet anses som reparert bl.a. når:</article></article><article class="marginIdArticle" id="kapittel-1-foreslåttparagraf-1-punkt-13"><span class="data-marginOriginalId">2.2.1</span><article class="legalP" id="kapittel-1-foreslåttparagraf-1-punkt-13-ledd-1">karosseri til kjøretøy med ramme (ikke selvbærende karosseri) blir skiftet ut med karosseri av samme type og det ikke foretas omfattende utskifting av deler og komponenter for øvrig.</article></article><article class="marginIdArticle" id="kapittel-1-foreslåttparagraf-1-punkt-14"><span class="data-marginOriginalId">2.2.2</span><article class="legalP" id="kapittel-1-foreslåttparagraf-1-punkt-14-ledd-1">ramme skiftes ut med ramme av samme type uten at det foretas omfattende utskifting av deler og komponenter for øvrig.</article></article><article class="marginIdArticle" id="kapittel-1-foreslåttparagraf-1-punkt-15"><span class="data-marginOriginalId">2.2.3</span><article class="legalP" id="kapittel-1-foreslåttparagraf-1-punkt-15-ledd-1">en forpart og en bakpart fra to kjøretøy med selvbærende karosseri av identisk type sammenføyes, og det ikke foretas omfattende utskiftning av deler og komponenter for øvrig.</article></article><article class="marginIdArticle" id="kapittel-1-foreslåttparagraf-1-punkt-16"><span class="data-marginOriginalId">2.2.4</span><article class="legalP" id="kapittel-1-foreslåttparagraf-1-punkt-16-ledd-1">én av hovedkomponentene på motorsykkel, motor eller ramme, repareres eller skiftes ut med identiske deler på motorsykkel. Dette gjelder uavhengig av om det tidligere er godkjent ombygging av den andre hovedkomponenten.</article></article><article class="marginIdArticle" id="kapittel-1-foreslåttparagraf-1-punkt-17"><span class="data-marginOriginalId">3.</span><span class="miscHeadline"><i>Ombygging av kjøretøy</i></span></article><article class="marginIdArticle" id="kapittel-1-foreslåttparagraf-1-punkt-18"><span class="data-marginOriginalId">3.1</span><article class="legalP" id="kapittel-1-foreslåttparagraf-1-punkt-18-ledd-1">Kjøretøy skal framstilles for regionvegkontoret til ny godkjenning dersom det foretas ombygging eller endring av kjøretøyet som gjør at det ikke lenger er i samsvar med vognkortet. Det samme gjelder andre ombygginger eller endringer av kjøretøy som har betydning for trafikksikkerheten, eksempelvis i bærende konstruksjoner, styring, forstilling, bremser mv.</article></article><article class="marginIdArticle" id="kapittel-1-foreslåttparagraf-1-punkt-19"><span class="data-marginOriginalId">3.2</span><article class="legalP" id="kapittel-1-foreslåttparagraf-1-punkt-19-ledd-1">Kjøretøy anses som ombygd bl.a. når:</article></article><article class="marginIdArticle" id="kapittel-1-foreslåttparagraf-1-punkt-20"><span class="data-marginOriginalId">3.2.1</span><article class="legalP" id="kapittel-1-foreslåttparagraf-1-punkt-20-ledd-1">personbil (M1) ominnredes til varebil (N1), og omvendt.</article></article><article class="marginIdArticle" id="kapittel-1-foreslåttparagraf-1-punkt-21"><span class="data-marginOriginalId">3.2.2</span><article class="legalP" id="kapittel-1-foreslåttparagraf-1-punkt-21-ledd-1">karosseri til kjøretøy med chassisramme (ikke selvbærende karosseri) skiftes ut med karosseri av samme eller tilnærmet samme type, f.eks. 4-dørs til 2-dørs, og det ikke foretas omfattende ombygging eller utskifting av deler og komponenter for øvrig. Det forutsettes at karosseriet det skiftes til passer rett på rammen, uten modifikasjon av festepunkter og lignende.</article></article><article class="marginIdArticle" id="kapittel-1-foreslåttparagraf-1-punkt-22"><span class="data-marginOriginalId">3.2.3</span><article class="legalP" id="kapittel-1-foreslåttparagraf-1-punkt-22-ledd-1">det monteres ekstra aksel, og det ikke foretas omfattende utskifting av deler og komponenter for øvrig.</article></article><article class="marginIdArticle" id="kapittel-1-foreslåttparagraf-1-punkt-23"><span class="data-marginOriginalId">3.2.4</span><article class="legalP" id="kapittel-1-foreslåttparagraf-1-punkt-23-ledd-1">én av hovedkomponentene på motorsykkel, motor eller ramme, bygges om eller skiftes ut med ikke-identiske deler. Denne hovedkomponenten kan bygges om eller skiftes ut flere ganger.</article></article><article class="marginIdArticle" id="kapittel-1-foreslåttparagraf-1-punkt-24"><span class="data-marginOriginalId">3.3</span><article class="legalP" id="kapittel-1-foreslåttparagraf-1-punkt-24-ledd-1">Ved ombygging som innebærer at kjøretøyet faller inn under definisjonen for annen kjøretøygruppe, skal kjøretøyet registreres/omregistreres til den gruppe som kjøretøyet i ombygd utførelse hører inn under.</article></article><article class="marginIdArticle" id="kapittel-1-foreslåttparagraf-1-punkt-25"><span class="data-marginOriginalId">4.</span><span class="miscHeadline"><i>Oppbygging av kjøretøy</i></span></article><article class="marginIdArticle" id="kapittel-1-foreslåttparagraf-1-punkt-26"><span class="data-marginOriginalId">4.1</span><article class="legalP" id="kapittel-1-foreslåttparagraf-1-punkt-26-ledd-1">Kjøretøy som er oppbygd, skal før det tas i bruk, fremstilles for regionvegkontoret for godkjenning.</article></article><article class="marginIdArticle" id="kapittel-1-foreslåttparagraf-1-punkt-27"><span class="data-marginOriginalId">4.2</span><article class="legalP" id="kapittel-1-foreslåttparagraf-1-punkt-27-ledd-1">Kjøretøyet anses som oppbygd bl.a. når:</article></article><article class="marginIdArticle" id="kapittel-1-foreslåttparagraf-1-punkt-28"><span class="data-marginOriginalId">4.2.1</span><article class="legalP" id="kapittel-1-foreslåttparagraf-1-punkt-28-ledd-1">karosseri til kjøretøy med ramme (ikke selvbærende karosseri) blir skiftet ut samtidig eller i forbindelse med omfattende utskiftning av andre deler og komponenter f.eks. rammen.</article></article><article class="marginIdArticle" id="kapittel-1-foreslåttparagraf-1-punkt-29"><span class="data-marginOriginalId">4.2.2</span><article class="legalP" id="kapittel-1-foreslåttparagraf-1-punkt-29-ledd-1">karosseri til kjøretøy med ramme skiftes ut med karosseri av annen utførelse, og/eller når karosseriet det skiftes til ikke passer rett på rammen uten modifikasjon av festepunkter og lignende.</article></article><article class="marginIdArticle" id="kapittel-1-foreslåttparagraf-1-punkt-30"><span class="data-marginOriginalId">4.2.3</span><article class="legalP" id="kapittel-1-foreslåttparagraf-1-punkt-30-ledd-1">selvbærende karosseri er skiftet.</article></article><article class="marginIdArticle" id="kapittel-1-foreslåttparagraf-1-punkt-31"><span class="data-marginOriginalId">4.2.4</span><article class="legalP" id="kapittel-1-foreslåttparagraf-1-punkt-31-ledd-1">ramme er skiftet ut samtidig eller i forbindelse med at omfattende utskifting av andre deler og komponenter er foretatt.</article></article><article class="marginIdArticle" id="kapittel-1-foreslåttparagraf-1-punkt-32"><span class="data-marginOriginalId">4.2.5</span><article class="legalP" id="kapittel-1-foreslåttparagraf-1-punkt-32-ledd-1">begge hovedkomponentene på motorsykkel, motor og ramme, bygges om eller skiftes ut med ikke-identiske deler.</article></article><article class="marginIdArticle" id="kapittel-1-foreslåttparagraf-1-punkt-33"><span class="data-marginOriginalId">4.3</span><article class="legalP" id="kapittel-1-foreslåttparagraf-1-punkt-33-ledd-1">Ved godkjenning av oppbygd kjøretøy skal de tekniske krav som er angitt i denne forskrift og som gjelder for kjøretøy som registreres første gang i riket på angjeldende tidspunkt, legges til grunn for godkjenningen. Dog kan oppbygd kjøretøy fritas for vesentlige destruktive prøver, som f.eks. kollisjonsprøver, dersom relevant dokumentasjon kan fremlegges fra kompetent, uavhengig laboratorium eller tilsvarende for at kjøretøyet oppfyller de krav som skulle vært kontrollert ved slike prøver.</article></article><article class="marginIdArticle" id="kapittel-1-foreslåttparagraf-1-punkt-34"><span class="data-marginOriginalId">4.4</span><article class="legalP" id="kapittel-1-foreslåttparagraf-1-punkt-34-ledd-1">Dersom Toll- og avgiftsdirektoratet har gitt fritak for oppbyggingsavgift fordi det dreier seg om oppbygging etter skade, og det oppbygde kjøretøy er av samme type som det opprinnelige kjøretøy, bortfaller kravet i pkt. 4.3.</article></article><article class="marginIdArticle" id="kapittel-1-foreslåttparagraf-1-punkt-35"><span class="data-marginOriginalId">5.</span><span class="miscHeadline"><i>Understellsnummer</i></span></article><article class="marginIdArticle" id="kapittel-1-foreslåttparagraf-1-punkt-36"><span class="data-marginOriginalId">5.1</span><article class="legalP" id="kapittel-1-foreslåttparagraf-1-punkt-36-ledd-1">Når reparasjon eller ombygging av kjøretøy vil medføre at kjøretøyets understellsnummer blir beskadiget eller fjernet, skal kjøretøyet før reparasjon påbegynnes, og etter at reparasjon er utført, men før kjøretøyet på nytt tas i bruk, fremstilles for regionvegkontoret. Etter nærmere avtale mellom regionvegkontoret og vedkommende verksted, person, firma mv. som skal utføre reparasjonen, kan dog erklæring fra den som utfører reparasjonen om at understellsnummeret er blitt beskadiget eller fjernet, godtas ved den etterfølgende kontroll/godkjenning uten at kjøretøyet på forhånd er fremstilt for regionvegkontoret. Slik avtale må eventuelt inngås før reparasjonen påbegynnes.</article></article><article class="marginIdArticle" id="kapittel-1-foreslåttparagraf-1-punkt-37"><span class="data-marginOriginalId">5.2</span><article class="legalP" id="kapittel-1-foreslåttparagraf-1-punkt-37-ledd-1">Ved reparasjon eller ombygging av kjøretøy som har medført at kjøretøyets understellsnummer er blitt beskadiget eller fjernet, skal kjøretøyets opprinnelige understellsnummer angis på nytt ved preging eller tilsvarende i rammen/karosseriet.</article><article class="legalP" id="kapittel-1-foreslåttparagraf-1-punkt-37-ledd-2">Hvis rammen/karosseriet i forbindelse med reparasjon og/eller ombygging blir skiftet, angis på samme måte kjøretøyets opprinnelige understellsnummer. Har den/det innsatte ramme/karosseri annet understellsnummer innpreget fra før, skal dette samtidig overstrekes på en slik måte at det fortsatt er leselig.</article></article><article class="marginIdArticle" id="kapittel-1-foreslåttparagraf-1-punkt-38"><span class="data-marginOriginalId">5.3</span><article class="legalP" id="kapittel-1-foreslåttparagraf-1-punkt-38-ledd-1">Ved ombygging av motorsykkel skal hovedkomponentene motor og ramme utstyres med et varig identifikasjonsnummer, dersom de ikke er utstyrt med dette. Det påhviler den som fremstiller kjøretøyet for godkjenning å dokumentere benyttede hovedkomponenters opprinnelse, ved fremleggelse av registreringsdokumenter, kvitteringer eller lignende.</article></article><article class="marginIdArticle" id="kapittel-1-foreslåttparagraf-1-punkt-39"><span class="data-marginOriginalId">5.4</span><article class="legalP" id="kapittel-1-foreslåttparagraf-1-punkt-39-ledd-1">Oppbygd kjøretøy skal utstyres med understellsnummer.</article></article><article class="marginIdArticle" id="kapittel-1-foreslåttparagraf-1-punkt-40"><span class="data-marginOriginalId">5.4.1</span><article class="legalP" id="kapittel-1-foreslåttparagraf-1-punkt-40-ledd-1">Understellsnummer for enkelt kjøretøy tildeles av regionvegkontoret. Nummeret skal i alminnelighet være samme bokstav-/sifferkombinasjon som i kjøretøyets kjennemerke.</article></article><article class="marginIdArticle" id="kapittel-1-foreslåttparagraf-1-punkt-41"><span class="data-marginOriginalId">5.4.2</span><article class="legalP" id="kapittel-1-foreslåttparagraf-1-punkt-41-ledd-1">Understellsnummer ved produksjon av flere kjøretøy tildeles av produsenten. I spesielle tilfelle kan dog forholdes i samsvar med pkt. 5.3.1. Hvis ramme/karosseri som kjøretøyet er bygd opp av har understellsnummer innpreget fra før, skal dette overstrekes på en slik måte at det fortsatt er leselig, når annet understellsnummer blir tildelt.</article></article><article class="marginIdArticle" id="kapittel-1-foreslåttparagraf-1-punkt-42"><span class="data-marginOriginalId">5.4.3</span><article class="legalP" id="kapittel-1-foreslåttparagraf-1-punkt-42-ledd-1">Understellsnummer skal være angitt ved preging eller tilsvarende i rammen eller i egnet del i bærende konstruksjon når kjøretøyet ikke har ramme. Det skal være plassert slik at det er godt synlig og utført slik at det vanskelig kan fjernes eller endres.</article></article><article class="marginIdArticle" id="kapittel-1-foreslåttparagraf-1-punkt-43"><span class="data-marginOriginalId">5.4.4</span><article class="legalP" id="kapittel-1-foreslåttparagraf-1-punkt-43-ledd-1">Det påhviler eieren av kjøretøyet å føre bevis for at kjøretøyets identitetsmerking (understellsnummer, typebetegnelse mv.) er riktig, når det oppstår tvil om dette.</article></article><article class="marginIdArticle" id="kapittel-1-foreslåttparagraf-1-punkt-44"><span class="data-marginOriginalId">6.</span><span class="miscHeadline"><i>Registreringsdokumenter</i></span></article><article class="marginIdArticle" id="kapittel-1-foreslåttparagraf-1-punkt-45"><span class="data-marginOriginalId">6.1</span><article class="legalP" id="kapittel-1-foreslåttparagraf-1-punkt-45-ledd-1">Når registrert kjøretøy har fått understellsnummer innpreget ifølge bestemmelsene i pkt. 5.1 skal det gjøres anmerking om forholdet på registerkortet og i anmerkningsrubrikken i vognkortet. For avregistrert kjøretøy gjøres anmerkning på registerkortet. Tilsvarende anmerkninger gjøres også om andre forhold som vil ha betydning under senere kontroller.</article></article><article class="marginIdArticle" id="kapittel-1-foreslåttparagraf-1-punkt-46"><span class="data-marginOriginalId">6.2</span><article class="legalP" id="kapittel-1-foreslåttparagraf-1-punkt-46-ledd-1">Når registrert kjøretøy etter ombygging er endret slik at det ikke lenger er i samsvar med det som er angitt på registreringskortet og i vognkortet, rettes registreringskortet, og det utstedes nytt vognkort, samtidig som Motorvognregisteret tilsendes melding på blankett nr. 227a. For avregistrert kjøretøy rettes registreringskortet.</article></article><article class="marginIdArticle" id="kapittel-1-foreslåttparagraf-1-punkt-47"><span class="data-marginOriginalId">6.3</span><article class="legalP" id="kapittel-1-foreslåttparagraf-1-punkt-47-ledd-1">Oppbygd kjøretøy meldes til registrering på ny blankett nr. 221 (opprettes nytt registerkort). Oppbygd kjøretøy som oppfyller betingelsene i pkt. 4.4 skal beholde sitt opprinnelige registreringsår, men oppbyggingsåret anmerkes i vognkortet.</article><article class="legalP" id="kapittel-1-foreslåttparagraf-1-punkt-47-ledd-2">For kjøretøy som er oppbygd her i landet, kreves ikke at blanketten er stemplet av tollvesenet. I stedet skal framlegges særskilt bevis for at oppbyggingsavgift er betalt i den utstrekning det er fastsatt at slik avgift skal svares.</article></article><article class="marginIdArticle" id="kapittel-1-foreslåttparagraf-1-punkt-48"><span class="data-marginOriginalId">7.</span><span class="miscHeadline"><i>Krav om dokumentasjon</i></span><article class="legalP" id="kapittel-1-foreslåttparagraf-1-punkt-48-ledd-1">For kjøretøy som repareres/ombygges/oppbygges slik at vitale deler på kjøretøyet – ramme, karosseri, bremser, lysutstyr, styring, motor, fjærer, støtdempere, felger, dekk osv. – avviker fra den utførelsen som er foreskrevet eller tillatt av kjøretøyfabrikanten og/eller fra den utførelse som kjøretøyet hadde ved første gangs registrering i riket, skal det fremlegges dokumentasjon fra kjøretøyfabrikanten eller fra kompetent, uavhengig laboratorium for at de benyttede deler er egnet og at kjøretøyet etter reparasjonen/ombyggingen/oppbyggingen har tilfredsstillende kjøreegenskaper og vil tåle de påkjenninger det kan regnes med å bli utsatt for.</article><article class="legalP" id="kapittel-1-foreslåttparagraf-1-punkt-48-ledd-2">Slik dokumentasjon som nevnt i første ledd, kreves ikke dersom kjøretøyet på de aktuelle punkter med rimelighet kan kontrolleres av regionvegkontoret.</article></article></article></section><section class="section" data-name="kapII" id="kapittel-2" data-lovdata-URL="LTI/forskrift/2006-12-06-1371/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. januar 2007.</article></section></main></body></html>