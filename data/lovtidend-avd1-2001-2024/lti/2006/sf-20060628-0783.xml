<!DOCTYPE html><html lang="no"><head><title>Forskrift om krav til bachelorgrad ved Krigsskolen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-28-783</dd><dt class="dokid">DokumentID</dt><dd class="dokid">LTI/forskrift/2006-06-28-783</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 10 s 1303</dd><dt class="dateInForce">I kraft fra</dt><dd class="dateInForce">2006-06-28</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-11-07-1325</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§1-2</li><li>forskrift/2005-12-16-1575</li><li>forskrift/2005-12-16-1574/§41</li></ul></dd><dt class="dateOfPublication">Kunngjort</dt><dd class="dateOfPublication">2006-07-04</dd><dt class="journalNumber">Journalnummer</dt><dd class="journalNumber">2006-0592</dd><dt class="titleShort">Korttittel</dt><dd class="titleShort">Forskrift om bachelorgrad ved Krigsskolen</dd><dt class="title">Tittel</dt><dd class="title">Forskrift om krav til bachelorgrad ved Krigsskolen.</dd><dt class="miscInformation">Annet om dokumentet</dt><dd class="miscInformation">Fastsatt av skolesjefen ved Krigsskolen 28. juni 2006 med hjemmel i lov 1. april 2005 nr. 15 om universiteter og høyskoler § 1-2 tredje ledd og forskrift 16. desember 2005 nr. 1575 om delvis innlemming av Forsvarets høyskoler under lov av 1. april 2005 nr. 15 om universiteter og høyskoler og forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler § 41.</dd><dt class="refid">RefID</dt><dd class="refid">forskrift/2006-06-28-783</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til bachelorgrad ved Krigsskolen.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgraden</li><li>§ 4. Emner som helt eller delvis dekker hverandre</li><li>§ 5. Fritak for eksamen eller prøve</li><li>§ 6. Vitnemål og vitnemålstillegg</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-28-783" id="dokument"><h1>Forskrift om krav til bachelorgrad ved Krigsskolen.</h1><article class="legalArticle" data-lovdata-URL="LTI/forskrift/2006-06-28-783/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for tildeling av graden bachelor ved Krigsskolen.</article></article><article class="legalArticle" data-lovdata-URL="LTI/forskrift/2006-06-28-783/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1"><table><tbody><tr><td data-text-align="left" data-vertical-align="top"><i>Rammeplan</i></td><td data-text-align="left" data-vertical-align="top">plan for studier der øverste myndighet har fastsatt nasjonale rammer for innholdet i studiene. Studiet er nærmere konkretisert i en fagplan.</td></tr><tr><td data-text-align="left" data-vertical-align="top"><i>Fagplan</i></td><td data-text-align="left" data-vertical-align="top">en nærmere konkretisering av rammeplanen der mål, innhold og gjennomføring av hvert emne er beskrevet.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">plan for studier som ikke er regulert av rammeplan. Planen er konkretisert tilsvarende en fagplan.</td></tr><tr><td data-text-align="left" data-vertical-align="top"><i>Studieprogram</i></td><td data-text-align="left" data-vertical-align="top">studieløp med et definert innhold etter fagplaner eller studieplaner som kadettene/studentene tas opp til, og som fører frem til en avsluttende eksamen eller grad.</td></tr><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">måleenhet for normalarbeidsbelastning i studier. Ett studieår med fulltidsstudium gir 60 studiepoeng.</td></tr><tr><td data-text-align="left" data-vertical-align="top"><i>Fag/fagområde</i></td><td data-text-align="left" data-vertical-align="top">beslektede emner som er samlet under en felles fagbetegnelse.</td></tr><tr><td data-text-align="left" data-vertical-align="top"><i>Emnegruppe</i></td><td data-text-align="left" data-vertical-align="top">kombinasjon av emner fra ett eller flere fag/fagområder som gjennom fagplan eller studieplan er definert til å utgjøre en samlet enhet.</td></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">den minste selvstendige enheten målt i studiepoeng som inngår i et studieprogram, fag, emnegruppe eller grad.</td></tr></tbody></table></article></article><article class="legalArticle" data-lovdata-URL="LTI/forskrift/2006-06-28-783/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgraden</span></h2><article class="legalP" id="paragraf-3-ledd-1">Graden bachelor blir gitt ved Krigsskolen på grunnlag av eksamen i fag eller emner/emnegrupper på til sammen minimum 180 sp. (studiepoeng) etter følgende bestemmelser<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">fullført og bestått treårig studium i Forsvaret etter nasjonal rammeplan for ingeniørutdanning.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">fullført og bestått treårig integrert studieprogram på minimum 180 studiepoengs omfang etter fagplaner for grunnleggende offisersutdanning på Krigsskolen.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">fullført og bestått integrert studieprogram på minimum to år fra en av krigsskolene (minimum 60 sp.) kombinert med godkjent studium tilsvarende minimum 60 studiepoeng fra annen utdanning. Krigsskolen gir nærmere bestemmelser.</article></article></li></ul></article><article class="legalP" id="paragraf-3-ledd-2">For godkjenning av annen utdanning på minimum 60 studiepoeng som nevnt i pkt. 3, gjelder:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">Fag og emner/emnegrupper fra høyskoler, vitenskapelige høyskoler eller universiteter i Norge, eller tilsvarende godkjent utdanning fra andre land, kan godkjennes som tillegg som nevnt ovenfor. Utdanningen må anses å være relevant for krigsskolenes utdanningsmål og offisersyrkets krav.</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">Frittstående emner som kan inngå i graden, må ha et omfang på minimum 10 studiepoeng.</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">I annen utdanning må inngå godkjent emnegruppe som har et omfang på minimum 30 studiepoeng.</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">Ytterligere fordypning ved en militær høyskole på til sammen minimum 30 studiepoeng kan inngå i stedet for utdanning fra annen institusjon i pkt. c. Med fordypning mener Krigsskolen en utdypning av emner og temaer som Krigsskolen tilbyr.</article></article></li></ul></article></article><article class="legalArticle" data-lovdata-URL="LTI/forskrift/2006-06-28-783/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Emner som helt eller delvis dekker hverandre</span></h2><article class="legalP" id="paragraf-4-ledd-1">Faglig overlapping mellom fag som skal inngå i bachelorgraden, må kompenseres dersom overlappingen utgjør mer enn 10 studiepoeng.</article></article><article class="legalArticle" data-lovdata-URL="LTI/forskrift/2006-06-28-783/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-5-ledd-1">Fritak for eksamen eller prøve kan gis etter søknad når det godtgjøres at tilsvarende eksamen eller prøve er avlagt ved samme eller annen institusjon, jf. lov om universiteter og høyskoler § 3-5.</article></article><article class="legalArticle" data-lovdata-URL="LTI/forskrift/2006-06-28-783/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-6-ledd-1">For oppnådd bachelorgrad utstedes vitnemål på norsk. Vitnemålet skal angi gradens faglige innhold. Et eget vitnemålstillegg («Diploma Supplement») skal gi en nærmere beskrivelse på engelsk av kandidatenes utdanning og av det norske høyere utdanningssystemet.</article></article><article class="legalArticle" data-lovdata-URL="LTI/forskrift/2006-06-28-783/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks.</article><article class="legalP" id="paragraf-7-ledd-2">Samtidig oppheves forskrift 7. november 2003 nr. 1325 om krav til bachelorgrad ved Krigsskolen.</article></article></main></body></html>