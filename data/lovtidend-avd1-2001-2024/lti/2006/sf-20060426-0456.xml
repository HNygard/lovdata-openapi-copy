<!DOCTYPE html><html lang="no"><head><title>Forskrift om vern mot støy på arbeidsplassen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-04-26-456</dd><dt class="dokid">DokumentID</dt><dd class="dokid">LTI/forskrift/2006-04-26-456</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 6 s 680</dd><dt class="dateInForce">I kraft fra</dt><dd class="dateInForce">2006-05-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-06-22-787</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§3-1</li><li>lov/2005-06-17-62/§3-2</li><li>lov/2005-06-17-62/§4-1</li><li>lov/2005-06-17-62/§4-4</li><li>forskrift/2006-04-26-457</li></ul></dd><dt class="dateOfPublication">Kunngjort</dt><dd class="dateOfPublication">2006-05-03</dd><dt class="journalNumber">Journalnummer</dt><dd class="journalNumber">2006-0351</dd><dt class="titleShort">Korttittel</dt><dd class="titleShort">Forskrift om støy på arbeidsplassen</dd><dt class="title">Tittel</dt><dd class="title">Forskrift om vern mot støy på arbeidsplassen.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for arbeidstilsynet 26. april 2006 med hjemmel i lov 17. juni 2005 nr. 62 om arbeidsmiljø, arbeidstid, stillingsvern mv. (arbeidsmiljøloven) § 3-1 tredje ledd, § 3-2 fjerde ledd, § 4-1 femte ledd og § 4-4 femte ledd, jf. delegeringsvedtak 26. april 2006 nr. 457. Jf. EØS-avtalen vedlegg XVIII nr. 16jb (direktiv 2003/10/EF).</dd><dt class="refid">RefID</dt><dd class="refid">forskrift/2006-04-26-456</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vern mot støy på arbeidsplassen.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Hvem forskriften retter seg mot</li><li>§ 4. Definisjoner</li></ul></li><li>Kapittel 2. Risikovurdering og tiltak m.m.<ul class="tocSubUl"><li>§ 5. Systematisk forebygging av støyeksponering</li><li>§ 6. Risikovurdering</li><li>§ 7. Tiltaksverdier</li><li>§ 8. Grenseverdier</li><li>§ 9. Måling av støy på arbeidsplassen</li><li>§ 10. Tiltak</li><li>§ 11. Særskilte tiltak ved overskridelse av tiltaksverdiene</li><li>§ 12. Særskilte tiltak ved overskridelse av grenseverdiene</li><li>§ 13. Informasjon og opplæring</li></ul></li><li>Kapittel 3. Helseundersøkelse og omplassering<ul class="tocSubUl"><li>§ 14. Krav om helseundersøkelse</li><li>§ 15. Arbeidsgiverens oppfølging av helseundersøkelsen</li><li>§ 16. Omplassering</li></ul></li><li>Kapittel 4. Straff<ul class="tocSubUl"><li>§ 17. Straff</li></ul></li><li>Kapittel 5. Avsluttende bestemmelser<ul class="tocSubUl"><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-04-26-456" id="dokument"><h1>Forskrift om vern mot støy på arbeidsplassen.</h1><section class="section" data-name="kap1" id="kapittel-1" data-lovdata-URL="LTI/forskrift/2006-04-26-456/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2006-04-26-456/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at arbeidstakernes helse og sikkerhet beskyttes mot fare som oppstår eller kan oppstå når arbeidstakerne utsettes for støy, og at sjenerende støy motvirkes.</article></article><article class="legalArticle" data-lovdata-URL="LTI/forskrift/2006-04-26-456/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for virksomheter der arbeidstakere kan bli utsatt for støy i forbindelse med arbeidet.</article></article><article class="legalArticle" data-lovdata-URL="LTI/forskrift/2006-04-26-456/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem forskriften retter seg mot</span></h3><article class="legalP" id="kapittel-1-paragraf-3-ledd-1">Arbeidsgiveren skal sørge for at bestemmelsene i denne forskriften blir gjennomført.</article></article><article class="legalArticle" data-lovdata-URL="LTI/forskrift/2006-04-26-456/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-4-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1"><i>toppverdi av lydtrykknivå, L<sub>pC,peak</sub> :</i> høyeste observerte C-veide lydtrykknivå målt i løpet av måletiden med målerinnstilling «peak»,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1"><i>ekvivalentnivå (A-veid ekvivalent lydtrykknivå), L<sub>pAeq,T</sub> :</i> energiekvivalent verdi (gjennomsnitt) av det varierende A-veide lydtrykknivået over et tidsrom T i henhold til internasjonal standard ISO 1999:1990 punkt 3.5,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1"><i>daglig støyeksponeringsnivå, L<sub>EX,8h</sub> :</i> ekvivalentnivå for en arbeidsdag normalisert til 8 timer i henhold til internasjonal standard ISO 1999:1990 punkt 3.6. Dette omfatter all støy på arbeidsplassen,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-1-punkt-4"><article class="legalP" id="kapittel-1-paragraf-4-ledd-1-punkt-4-ledd-1"><i>1-times støyeksponeringsnivå, L<sub>EX,1h</sub> :</i> ekvivalentnivå for den mest støybelastede timen i løpet av en arbeidsdag,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-1-punkt-5"><article class="legalP" id="kapittel-1-paragraf-4-ledd-1-punkt-5-ledd-1"><i>grenseverdier:</i> verdier for støyeksponering som ikke skal overskrides,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-1-punkt-6"><article class="legalP" id="kapittel-1-paragraf-4-ledd-1-punkt-6-ledd-1"><i>tiltaksverdier:</i> verdier for eksponering som krever iverksetting av tiltak for å redusere helserisikoen og uheldig belastning til et minimum,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-1-punkt-7"><article class="legalP" id="kapittel-1-paragraf-4-ledd-1-punkt-7-ledd-1"><i>gruppe I:</i> arbeidsforhold hvor det stilles store krav til vedvarende konsentrasjon eller behov for å føre uanstrengt samtale og i spise- og hvilerom,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-4-ledd-1-punkt-8"><article class="legalP" id="kapittel-1-paragraf-4-ledd-1-punkt-8-ledd-1"><i>gruppe II:</i> arbeidsforhold hvor det er viktig å føre samtale eller vedvarende store krav til presisjon, hurtighet eller oppmerksomhet,</article></article></li><li data-li-identifier="i)" data-name="i)"><article class="listArticle" id="kapittel-1-paragraf-4-ledd-1-punkt-9"><article class="legalP" id="kapittel-1-paragraf-4-ledd-1-punkt-9-ledd-1"><i>gruppe III:</i> arbeidsforhold med støyende maskiner og utstyr under forhold som ikke går inn under arbeidsgruppe I og II.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-04-26-456/KAPITTEL_2"><h2>Kapittel 2. Risikovurdering og tiltak m.m.</h2><article class="legalArticle" data-lovdata-URL="LTI/forskrift/2006-04-26-456/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Systematisk forebygging av støyeksponering</span></h3><article class="legalP" id="kapittel-2-paragraf-1-ledd-1">Arbeidet skal planlegges og gjennomføres på en slik måte at arbeidstakerne beskyttes mot støy og slik at støybelastningen søkes redusert til lavest mulig nivå og minst 10 dB lavere i forhold til nedre tiltaksverdier i § 7. Tiltak skal gjøres ved kilden så langt det er mulig med hensyn til den tekniske utviklingen, eller ved at støyeksponeringen på annen måte begrenses i varighet og intensitet.</article></article><article class="legalArticle" data-lovdata-URL="LTI/forskrift/2006-04-26-456/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Risikovurdering</span></h3><article class="legalP" id="kapittel-2-paragraf-2-ledd-1">Arbeidsgiveren skal kartlegge og dokumentere i hvilken utstrekning arbeidstakerne utsettes for støy og vurdere enhver risiko for deres helse og sikkerhet forbundet med støy.</article><article class="legalP" id="kapittel-2-paragraf-2-ledd-2">Vurderinger og målinger skal utføres i et omfang som gjør det mulig å fastslå arbeidstakernes støybelastning i forhold til de nedre tiltaksverdiene.</article><article class="legalP" id="kapittel-2-paragraf-2-ledd-3">Risikovurderingen skal særlig ta hensyn til:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">eksponeringens nivå, type og varighet og eksponering for impulsstøy som slag og smell,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">virkning på helsen og sikkerheten til arbeidstakere som er særlig utsatt for risiko,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">enhver virkning på arbeidstakernes helse og sikkerhet som skyldes samvirkning mellom støy og kjemiske stoffer og mellom støy og vibrasjoner i arbeidet, så langt det er mulig,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-3-punkt-4"><article class="legalP" id="kapittel-2-paragraf-2-ledd-3-punkt-4-ledd-1">indirekte virkninger på arbeidstakernes helse og sikkerhet som skyldes støyens virkning på oppfatningen av varselsignaler eller andre lyder som må kunne høres for å redusere risiko for ulykker,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-3-punkt-5"><article class="legalP" id="kapittel-2-paragraf-2-ledd-3-punkt-5-ledd-1">produsentens informasjon om støynivået på arbeidsutstyret,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-ledd-3-punkt-6"><article class="legalP" id="kapittel-2-paragraf-2-ledd-3-punkt-6-ledd-1">om det finnes alternativt arbeidsutstyr som gir lavere støyeksponering,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-2-ledd-3-punkt-7"><article class="legalP" id="kapittel-2-paragraf-2-ledd-3-punkt-7-ledd-1">eksponering for støy utover vanlig arbeidstid som faller inn under arbeidsgiverens ansvar,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-2-ledd-3-punkt-8"><article class="legalP" id="kapittel-2-paragraf-2-ledd-3-punkt-8-ledd-1">relevante opplysninger fra helseundersøkelser, og andre offentliggjorte opplysninger, så langt det er mulig,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-2-ledd-3-punkt-9"><article class="legalP" id="kapittel-2-paragraf-2-ledd-3-punkt-9-ledd-1">tilgjengeligheten av hørselsvern med tilstrekkelig dempning.</article></article></li></ul></article><article class="legalP" id="kapittel-2-paragraf-2-ledd-4">Arbeidsgiveren skal oppdatere risikovurderingen med jevne mellomrom, særlig med hensyn til endringer i produksjonsforhold eller organisering av arbeidet som kan innvirke på risiko.</article><article class="legalP" id="kapittel-2-paragraf-2-ledd-5">Risikovurderingen skal oppbevares slik at opplysningene kan anvendes på et senere tidspunkt.</article></article><article class="legalArticle" data-lovdata-URL="LTI/forskrift/2006-04-26-456/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tiltaksverdier</span></h3><article class="legalP" id="kapittel-2-paragraf-3-ledd-1">Tiltaksverdiene for støyeksponering er: <table><tbody><tr><td data-text-align="left" data-vertical-align="top">a) nedre tiltaksverdi for arbeidsforhold i gruppe I:</td><td data-text-align="left" data-vertical-align="top">L<sub>EX,1h</sub> = 55 dB</td></tr><tr><td data-text-align="left" data-vertical-align="top">b) nedre tiltaksverdi for arbeidsforhold i gruppe II:</td><td data-text-align="left" data-vertical-align="top">L<sub>EX,1h</sub> = 70 dB</td></tr><tr><td data-text-align="left" data-vertical-align="top">c) nedre tiltaksverdi for arbeidsforhold i gruppe III:</td><td data-text-align="left" data-vertical-align="top">L<sub>EX,8h</sub> = 80 dB</td></tr><tr><td data-text-align="left" data-vertical-align="top">d) øvre tiltaksverdier:</td><td data-text-align="left" data-vertical-align="top">L<sub>EX,8h</sub> = 85 dB og<br />L<sub>pC,peak</sub> = 130 dB</td></tr></tbody></table></article><article class="legalP" id="kapittel-2-paragraf-3-ledd-2">For arbeidsforhold i gruppene I og II skal støy fra egen aktivitet ikke inngå i vurderingen i forhold til nedre tiltaksverdi såfremt arbeidstakeren kan avbryte støyen. For spise- og hvilerom skal kun bakgrunnsstøy fra installasjoner, tilstøtende lokaler og omgivelser inngå i vurderingen.</article></article><article class="legalArticle" data-lovdata-URL="LTI/forskrift/2006-04-26-456/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grenseverdier</span></h3><article class="legalP" id="kapittel-2-paragraf-4-ledd-1">Grenseverdier for støyeksponering er:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">daglig støyeksponeringsnivå, L<sub>EX,8h</sub> : 85 dB</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">toppverdi av lydtrykknivå, L<sub>pC,peak</sub> : 130 dB</article></article></li></ul></article><article class="legalP" id="kapittel-2-paragraf-4-ledd-2">Ved fastleggingen av arbeidstakerens faktiske eksponering, skal det tas hensyn til den effektive dempingsvirkningen av påbudt personlig hørselsvern som arbeidstakeren skal bruke.</article></article><article class="legalArticle" data-lovdata-URL="LTI/forskrift/2006-04-26-456/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Måling av støy på arbeidsplassen</span></h3><article class="legalP" id="kapittel-2-paragraf-5-ledd-1">Når det gjennomføres måling som grunnlag for risikovurdering, skal målemetoder og måleinstrumenter være tilpasset miljøet, den type støyeksponering som forekommer og eksponeringens varighet. Metodene som brukes skal være representative for den enkelte arbeidstakers personlige eksponering, og det skal tas hensyn til måleusikkerhet ved vurdering av risiko.</article></article><article class="legalArticle" data-lovdata-URL="LTI/forskrift/2006-04-26-456/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tiltak</span></h3><article class="legalP" id="kapittel-2-paragraf-6-ledd-1">Arbeidsgiveren skal iverksette nødvendige tiltak på bakgrunn av de helse- og sikkerhetsrisikoer som fremkommer av risikovurderingen. Arbeidsgiveren skal blant annet sørge for at risiko som er forårsaket av støy fjernes eller reduseres til et lavest mulig nivå, ved å:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-6-ledd-1-punkt-1"><article class="legalP" id="kapittel-2-paragraf-6-ledd-1-punkt-1-ledd-1">vurdere alternative arbeidsmetoder som gir redusert støyeksponering,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-6-ledd-1-punkt-2"><article class="legalP" id="kapittel-2-paragraf-6-ledd-1-punkt-2-ledd-1">velge hensiktsmessig arbeidsutstyr som gir minst mulig støy,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-6-ledd-1-punkt-3"><article class="legalP" id="kapittel-2-paragraf-6-ledd-1-punkt-3-ledd-1">utforme og tilrettelegge arbeidsplassen og arbeidslokalene for eksempel ved at tekniske innretninger oppstilles og brukes på en slik måte at unødig støy ikke oppstår,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-6-ledd-1-punkt-4"><article class="legalP" id="kapittel-2-paragraf-6-ledd-1-punkt-4-ledd-1">foreta teknisk støyreduksjon som demper lydutbredelse gjennom luft, for eksempel ved hjelp av skjermer, innbygging eller lydabsorbenter,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-6-ledd-1-punkt-5"><article class="legalP" id="kapittel-2-paragraf-6-ledd-1-punkt-5-ledd-1">foreta teknisk støyreduksjon som reduserer strukturlyd og vibrasjoner ved å avbalansere, dempe eller isolere lydkilder,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-6-ledd-1-punkt-6"><article class="legalP" id="kapittel-2-paragraf-6-ledd-1-punkt-6-ledd-1">ha systematisk vedlikehold av arbeidsutstyr, arbeidsplassen og støydempingstiltak,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-6-ledd-1-punkt-7"><article class="legalP" id="kapittel-2-paragraf-6-ledd-1-punkt-7-ledd-1">tilrettelegge arbeidet ved begrensning av eksponeringstid og intensitet, og med tilstrekkelige støyfrie hvileperioder,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-6-ledd-1-punkt-8"><article class="legalP" id="kapittel-2-paragraf-6-ledd-1-punkt-8-ledd-1">sørge for helseundersøkelser i henhold til § 14.</article></article></li></ul></article><article class="legalP" id="kapittel-2-paragraf-6-ledd-2">Arbeidsgiveren skal tilpasse tiltakene for arbeidstakere som i særlig grad kan være utsatt for ulykkes- eller helsefare.</article></article><article class="legalArticle" data-lovdata-URL="LTI/forskrift/2006-04-26-456/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Særskilte tiltak ved overskridelse av tiltaksverdiene</span></h3><article class="legalP" id="kapittel-2-paragraf-7-ledd-1">Dersom nedre tiltaksverdier eller øvre tiltaksverdi for toppverdi av lydtrykknivå overskrides, skal arbeidsgiveren:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-7-ledd-1-punkt-1"><article class="legalP" id="kapittel-2-paragraf-7-ledd-1-punkt-1-ledd-1">vurdere tekniske eller administrative tiltak for å redusere støyeksponeringen og utarbeide skriftlige planer for tiltak,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-7-ledd-1-punkt-2"><article class="legalP" id="kapittel-2-paragraf-7-ledd-1-punkt-2-ledd-1">stille hørselsvern til rådighet når L<sub>EX,8h</sub> = 80 dB overskrides eller arbeidstakeren opplever lydnivået sjenerende. Hørselsvern skal velges i samråd med arbeidstakerne slik at risiko og belastning ved bruk reduseres til lavest mulig nivå.</article></article></li></ul></article><article class="legalP" id="kapittel-2-paragraf-7-ledd-2">Dersom arbeidstakerne kan bli utsatt for støy som er lik eller overskrider de øvre tiltaksverdiene skal arbeidsgiveren:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">påse at hensiktsmessig hørselsvern som gir tilstrekkelig beskyttelse benyttes dersom tiltaksverdiene ikke kan overholdes med tekniske eller administrative tiltak,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">merke inngangen til rom eller arbeidsområder med varselskilter.</article></article></li></ul></article><article class="legalP" id="kapittel-2-paragraf-7-ledd-3">Arbeidsgiver skal kontrollere effekten av tiltakene som iverksettes.</article></article><article class="legalArticle" data-lovdata-URL="LTI/forskrift/2006-04-26-456/§12" data-name="§12" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Særskilte tiltak ved overskridelse av grenseverdiene</span></h3><article class="legalP" id="kapittel-2-paragraf-8-ledd-1">Dersom grenseverdiene for støyeksponering overskrides, skal arbeidsgiveren straks sette i verk tiltak for å redusere eksponeringen til under grenseverdiene.</article><article class="legalP" id="kapittel-2-paragraf-8-ledd-2">For å unngå fremtidige overskridelser av grenseverdiene, skal arbeidsgiveren kartlegge årsakene til at grenseverdiene er overskredet.</article></article><article class="legalArticle" data-lovdata-URL="LTI/forskrift/2006-04-26-456/§13" data-name="§13" id="kapittel-2-paragraf-9"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Informasjon og opplæring</span></h3><article class="legalP" id="kapittel-2-paragraf-9-ledd-1">Arbeidsgiveren skal sørge for at arbeidstakere og verneombud får løpende informasjon og opplæring om aktuell risiko i forbindelse med støy dersom arbeidstakerne utsettes for støy som er lik eller overskrider L<sub>EX,8h</sub> = 80 dB eller L<sub>pC,peak</sub> = 130 dB. Arbeidstakerne skal særlig ha informasjon om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-9-ledd-1-punkt-1"><article class="legalP" id="kapittel-2-paragraf-9-ledd-1-punkt-1-ledd-1">risikovurderingen som er foretatt og de tiltak som er iverksatt,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-9-ledd-1-punkt-2"><article class="legalP" id="kapittel-2-paragraf-9-ledd-1-punkt-2-ledd-1">grenseverdiene og tiltaksverdiene,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-9-ledd-1-punkt-3"><article class="legalP" id="kapittel-2-paragraf-9-ledd-1-punkt-3-ledd-1">måleresultatene,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-9-ledd-1-punkt-4"><article class="legalP" id="kapittel-2-paragraf-9-ledd-1-punkt-4-ledd-1">når det er behov for å bruke hørselsvern og opplæring i riktig bruk,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-9-ledd-1-punkt-5"><article class="legalP" id="kapittel-2-paragraf-9-ledd-1-punkt-5-ledd-1">risiko knyttet til støy og hvordan tegn på hørselsskader kan oppdages og hvordan de skal rapporteres,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-9-ledd-1-punkt-6"><article class="legalP" id="kapittel-2-paragraf-9-ledd-1-punkt-6-ledd-1">under hvilke vilkår de har rett til helseundersøkelse og formålet med undersøkelsen,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-9-ledd-1-punkt-7"><article class="legalP" id="kapittel-2-paragraf-9-ledd-1-punkt-7-ledd-1">sikre arbeidsmetoder som begrenser støyeksponeringen mest mulig,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-9-ledd-1-punkt-8"><article class="legalP" id="kapittel-2-paragraf-9-ledd-1-punkt-8-ledd-1">risikoen for helseskade som bruken av arbeidsutstyret kan medføre.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-04-26-456/KAPITTEL_3"><h2>Kapittel 3. Helseundersøkelse og omplassering</h2><article class="legalArticle" data-lovdata-URL="LTI/forskrift/2006-04-26-456/§14" data-name="§14" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav om helseundersøkelse</span></h3><article class="legalP" id="kapittel-3-paragraf-1-ledd-1">Arbeidsgiveren skal sørge for at arbeidstakere får tilbud om egnet helseundersøkelse med hørselskontroll, når risikovurderingen viser at det foreligger helserisiko.</article><article class="legalP" id="kapittel-3-paragraf-1-ledd-2">Arbeidsgiveren skal sørge for at arbeidstakere som utsettes for støy som overskrider L<sub>EX,8h</sub> = 80 dB eller L<sub>pC,peak</sub> = 130 dB gjennomgår helseundersøkelse som omfatter hørselskontroll.</article><article class="legalP" id="kapittel-3-paragraf-1-ledd-3">Helseundersøkelsen skal kunne påvise enhver negativ helseeffekt forårsaket av støy og gi grunnlag for forebyggende tiltak i virksomheten eller andre tiltak som kan redusere arbeidstakerens risiko for helseskade.</article><article class="legalP" id="kapittel-3-paragraf-1-ledd-4">Helseundersøkelsen skal utføres av, eller under kontroll av kompetent lege. Legen avgjør hyppigheten av og innholdet i undersøkelsen på bakgrunn av eksponeringens type, nivå og varighet, og på bakgrunn av arbeidstakerens helsetilstand.</article><article class="legalP" id="kapittel-3-paragraf-1-ledd-5">Arbeidstakeren skal informeres om resultatet av helseundersøkelsen.</article></article><article class="legalArticle" data-lovdata-URL="LTI/forskrift/2006-04-26-456/§15" data-name="§15" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Arbeidsgiverens oppfølging av helseundersøkelsen</span></h3><article class="legalP" id="kapittel-3-paragraf-2-ledd-1">Dersom helseundersøkelsen påviser helseskade som skyldes støy på arbeidsplassen eller støy i samvirkning med andre faktorer, skal arbeidsgiver:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">vurdere årsaker til at helseskade har oppstått og oppdatere risikovurderingen i samsvar med § 6,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">iverksette tiltak som er nødvendige for å fjerne eller redusere risikoen ved arbeid som utsetter arbeidstakere for støy, herunder ta hensyn til råd fra kompetent helsepersonale eller fra offentlig myndighet,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">omplassere arbeidstakere i henhold til § 16,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">gi tilbud om egnet helseundersøkelse til andre arbeidstakere som har vært utsatt for liknende eksponering.</article></article></li></ul></article></article><article class="legalArticle" data-lovdata-URL="LTI/forskrift/2006-04-26-456/§16" data-name="§16" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Omplassering</span></h3><article class="legalP" id="kapittel-3-paragraf-3-ledd-1">Arbeidsgiveren skal så langt det er mulig sørge for at arbeidstakere blir omplassert til annet arbeid i virksomheten der de ikke blir utsatt for helsefarlig eksponering fra støy, når dette er nødvendig av hensyn til arbeidstakers helse.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-04-26-456/KAPITTEL_4"><h2>Kapittel 4. Straff</h2><article class="legalArticle" data-lovdata-URL="LTI/forskrift/2006-04-26-456/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h3><article class="legalP" id="kapittel-4-paragraf-1-ledd-1">Overtredelse av denne forskriften straffes etter arbeidsmiljøloven kapittel 19 og straffeloven § 48a og § 48b.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-04-26-456/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2006-04-26-456/§18" data-name="§18" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Denne forskriften trer i kraft 2. mai 2006.</article><article class="legalP" id="kapittel-5-paragraf-1-ledd-2">Fra samme dato oppheves forskrift 22. juni 1993 nr. 787 om støy på arbeidsplassen.</article></article></section></main></body></html>