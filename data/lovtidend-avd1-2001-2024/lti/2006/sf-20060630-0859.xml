<!DOCTYPE html><html lang="no"><head><title>Forskrift om skikkethetsvurdering i høyere utdanning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-30-859</dd><dt class="dokid">DokumentID</dt><dd class="dokid">LTI/forskrift/2006-06-30-859</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 10 s 1325</dd><dt class="dateInForce">I kraft fra</dt><dd class="dateInForce">2006-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-10-10-1193</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§4-10</li></ul></dd><dt class="dateOfPublication">Kunngjort</dt><dd class="dateOfPublication">2006-07-06</dd><dt class="journalNumber">Journalnummer</dt><dd class="journalNumber">2006-0645</dd><dt class="titleShort">Korttittel</dt><dd class="titleShort">Forskrift om skikkethetsvurdering</dd><dt class="title">Tittel</dt><dd class="title">Forskrift om skikkethetsvurdering i høyere utdanning.</dd><dt class="miscInformation">Annet om dokumentet</dt><dd class="miscInformation">Fastsatt av Kunnskapsdepartementet 30. juni 2006 med hjemmel i lov 1. april 2005 nr. 15 om universiteter og høyskoler § 4-10 sjette ledd.</dd><dt class="refid">RefID</dt><dd class="refid">forskrift/2006-06-30-859</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skikkethetsvurdering i høyere utdanning.<ul class="tocSubUl"><li>§ 1. Virkeområde</li><li>§ 2. Skikkethetsvurdering/definisjon</li><li>§ 3. Vurderingskriterier for lærerutdanningene</li><li>§ 4. Vurderingskriterier for helse- og sosialfagutdanningene</li><li>§ 5. Informasjon til studentene</li><li>§ 6. Skikkethetsnemnd</li><li>§ 7. Institusjonsansvarlig</li><li>§ 8. Tvilsmelding</li><li>§ 9. Behandling hos institusjonsansvarlig</li><li>§ 10. Behandling i skikkethetsnemnda</li><li>§ 11. Behandling i styret/institusjonens klagenemnd</li><li>§ 12. Sentralt register</li><li>§ 13. Overgangsbestemmelser</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-30-859" id="dokument"><h1>Forskrift om skikkethetsvurdering i høyere utdanning.</h1><article class="legalArticle" data-lovdata-URL="LTI/forskrift/2006-06-30-859/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Ifølge forskrift 7. oktober 2005 nr. 1109 om hvilke utdanninger som skal omfattes av skikkethetsvurdering etter lov om universiteter og høyskoler § 4-10, skal skikkethetsvurdering foregå ved følgende utdanninger:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">førskolelærerutdanning,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">allmennlærerutdanning,</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">faglærerutdanning,</article></article></li><li data-li-identifier="4." data-name="4."><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">yrkesfaglærerutdanning,</article></article></li><li data-li-identifier="5." data-name="5."><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">praktisk-pedagogisk utdanning,</article></article></li><li data-li-identifier="6." data-name="6."><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">audiograf (audiolog),</article></article></li><li data-li-identifier="7." data-name="7."><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1">barnevernspedagog,</article></article></li><li data-li-identifier="8." data-name="8."><article class="listArticle" id="paragraf-1-ledd-1-punkt-8"><article class="legalP" id="paragraf-1-ledd-1-punkt-8-ledd-1">bioingeniør,</article></article></li><li data-li-identifier="9." data-name="9."><article class="listArticle" id="paragraf-1-ledd-1-punkt-9"><article class="legalP" id="paragraf-1-ledd-1-punkt-9-ledd-1">ergoterapeut,</article></article></li><li data-li-identifier="10." data-name="10."><article class="listArticle" id="paragraf-1-ledd-1-punkt-10"><article class="legalP" id="paragraf-1-ledd-1-punkt-10-ledd-1">farmasøyt (inkludert reseptar),</article></article></li><li data-li-identifier="11." data-name="11."><article class="listArticle" id="paragraf-1-ledd-1-punkt-11"><article class="legalP" id="paragraf-1-ledd-1-punkt-11-ledd-1">fysioterapeut,</article></article></li><li data-li-identifier="12." data-name="12."><article class="listArticle" id="paragraf-1-ledd-1-punkt-12"><article class="legalP" id="paragraf-1-ledd-1-punkt-12-ledd-1">jordmor,</article></article></li><li data-li-identifier="13." data-name="13."><article class="listArticle" id="paragraf-1-ledd-1-punkt-13"><article class="legalP" id="paragraf-1-ledd-1-punkt-13-ledd-1">klinisk ernæringsfysiolog,</article></article></li><li data-li-identifier="14." data-name="14."><article class="listArticle" id="paragraf-1-ledd-1-punkt-14"><article class="legalP" id="paragraf-1-ledd-1-punkt-14-ledd-1">lege,</article></article></li><li data-li-identifier="15." data-name="15."><article class="listArticle" id="paragraf-1-ledd-1-punkt-15"><article class="legalP" id="paragraf-1-ledd-1-punkt-15-ledd-1">optiker,</article></article></li><li data-li-identifier="16." data-name="16."><article class="listArticle" id="paragraf-1-ledd-1-punkt-16"><article class="legalP" id="paragraf-1-ledd-1-punkt-16-ledd-1">ortopediingeniør,</article></article></li><li data-li-identifier="17." data-name="17."><article class="listArticle" id="paragraf-1-ledd-1-punkt-17"><article class="legalP" id="paragraf-1-ledd-1-punkt-17-ledd-1">psykolog,</article></article></li><li data-li-identifier="18." data-name="18."><article class="listArticle" id="paragraf-1-ledd-1-punkt-18"><article class="legalP" id="paragraf-1-ledd-1-punkt-18-ledd-1">radiograf,</article></article></li><li data-li-identifier="19." data-name="19."><article class="listArticle" id="paragraf-1-ledd-1-punkt-19"><article class="legalP" id="paragraf-1-ledd-1-punkt-19-ledd-1">sosionom,</article></article></li><li data-li-identifier="20." data-name="20."><article class="listArticle" id="paragraf-1-ledd-1-punkt-20"><article class="legalP" id="paragraf-1-ledd-1-punkt-20-ledd-1">sykepleier,</article></article></li><li data-li-identifier="21." data-name="21."><article class="listArticle" id="paragraf-1-ledd-1-punkt-21"><article class="legalP" id="paragraf-1-ledd-1-punkt-21-ledd-1">tannlege,</article></article></li><li data-li-identifier="22." data-name="22."><article class="listArticle" id="paragraf-1-ledd-1-punkt-22"><article class="legalP" id="paragraf-1-ledd-1-punkt-22-ledd-1">tannpleier,</article></article></li><li data-li-identifier="23." data-name="23."><article class="listArticle" id="paragraf-1-ledd-1-punkt-23"><article class="legalP" id="paragraf-1-ledd-1-punkt-23-ledd-1">tanntekniker,</article></article></li><li data-li-identifier="24." data-name="24."><article class="listArticle" id="paragraf-1-ledd-1-punkt-24"><article class="legalP" id="paragraf-1-ledd-1-punkt-24-ledd-1">vernepleier.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-859/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Skikkethetsvurdering/definisjon</span></h2><article class="legalP" id="paragraf-2-ledd-1">Løpende skikkethetsvurdering av alle studenter skal foregå gjennom hele studiet og skal inngå i en helhetsvurdering av studentens faglige og personlige forutsetninger for å kunne fungere som lærer eller som helse- eller sosialpersonell. En student som utgjør en mulig fare for barnehagebarns og elevers eller pasienters, klienters og brukeres liv, fysiske og psykiske helse, rettigheter og sikkerhet, er ikke skikket for yrket.</article><article class="legalP" id="paragraf-2-ledd-2">Hvis det er begrunnet tvil om en student er skikket, skal det foretas en særskilt skikkethetsvurdering. Forvaltningslovens regler om saksbehandling kommer til anvendelse ved særskilt skikkethetsvurdering.</article></article><article class="legalArticle" data-lovdata-URL="LTI/forskrift/2006-06-30-859/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vurderingskriterier for lærerutdanningene</span></h2><article class="legalP" id="paragraf-3-ledd-1">Kriterier ved vurderingen av om en student er skikket i utdanningene som nevnt i § 1 nr. 1 til 5 er:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">studenten viser manglende vilje eller evne til omsorg og til å lede læringsprosesser for barn og unge i samsvar med mål og retningslinjer for barnehagens og skolens virksomhet.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">studenten viser manglende vilje eller evne til å ha oversikt over hva som foregår i en barnegruppe eller klasse og ut fra dette skape et miljø som tar hensyn til barn og unges sikkerhet og deres psykiske og fysiske helse.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">studenten unnlater å ta ansvar som rollemodell for barn og unge i samsvar med mål og retningslinjer for barnehagens og skolens virksomhet.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">studenten viser manglende vilje eller evne til å kommunisere og samarbeide med barn, unge og voksne.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">studenten har problemer av en slik art at han/hun fungerer svært dårlig i forhold til sine omgivelser.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">studenten viser for liten grad av selvinnsikt i forbindelse med oppgaver i lærerstudiet og kommende yrkesrolle.</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">studenten viser manglende vilje eller evne til å endre uakseptabel adferd i samsvar med veiledning.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-859/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vurderingskriterier for helse- og sosialfagutdanningene</span></h2><article class="legalP" id="paragraf-4-ledd-1">Kriterier ved vurderingen av om en student er skikket i utdanningene som nevnt i § 1 nr. 6 til 24 er:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">studenten viser manglende vilje eller evne til omsorg, forståelse og respekt for pasienter, klienter eller brukere.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">studenten viser manglende vilje eller evne til å samarbeide og til å etablere tillitsforhold og kommunisere med pasienter, klienter, brukere, pårørende og samarbeidspartnere.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">studenten viser truende eller krenkende atferd i studiesituasjonen.</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">studenten misbruker rusmidler eller tilegner seg medikamenter på ulovlig vis.</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">studenten har problemer av en slik art at han/hun fungerer svært dårlig i forhold til sine omgivelser.</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">studenten viser for liten grad av selvinnsikt i forbindelse med oppgaver i studiet og kommende yrkesrolle.</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">studenten viser uaktsomhet og uansvarlighet som kan medføre risiko for skade av pasienter, klienter eller brukere.</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">studenten viser manglende vilje eller evne til å endre uakseptabel adferd i samsvar med veiledning.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-859/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon til studentene</span></h2><article class="legalP" id="paragraf-5-ledd-1">Ved studiestart skal institusjonen sørge for at alle studentene får informasjon om skikkethetsvurderingen og hva den innebærer.</article></article><article class="legalArticle" data-lovdata-URL="LTI/forskrift/2006-06-30-859/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skikkethetsnemnd</span></h2><article class="legalP" id="paragraf-6-ledd-1">Styret selv skal oppnevne en skikkethetsnemnd. Nemnda skal bestå av:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">en faglig leder for avdeling eller fakultet for lærerutdanningen eller helse- eller sosialfagutdanningene, eller tilsvarende funksjon</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">en faglig studieleder for lærerutdanningen eller helse- eller sosialfagutdanningene, eller tilsvarende funksjon</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">to representanter fra praksisfeltet</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">to faglærere</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">to studentrepresentanter</article></article></li><li data-li-identifier="-" data-name="-"><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">en ekstern representant med juridisk embetseksamen.</article></article></li></ul></article><article class="legalP" id="paragraf-6-ledd-2">Medlemmer oppnevnes for tre år av gangen. Studentrepresentantene oppnevnes for ett år. Faglig leder for avdeling eller fakultet eller tilsvarende funksjon, er nemndas leder.</article><article class="legalP" id="paragraf-6-ledd-3">Minst to tredjedeler av nemndas medlemmer skal være til stede ved saksbehandlingen.</article></article><article class="legalArticle" data-lovdata-URL="LTI/forskrift/2006-06-30-859/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Institusjonsansvarlig</span></h2><article class="legalP" id="paragraf-7-ledd-1">Styret oppnevner en ansatt ved institusjonen som institusjonsansvarlig for skikkethetsvurderingen. Institusjonsansvarlig kan oppnevnes blant skikkethetsnemndas medlemmer.</article></article><article class="legalArticle" data-lovdata-URL="LTI/forskrift/2006-06-30-859/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tvilsmelding</span></h2><article class="legalP" id="paragraf-8-ledd-1">Tvil om en students skikkethet meldes skriftlig til institusjonsansvarlig. Den som leverer tvilsmelding, regnes ikke som part i saken.</article><article class="legalP" id="paragraf-8-ledd-2">Tvilsmeldinger som er åpenbart ugrunnet skal ikke behandles av institusjonsansvarlig.</article></article><article class="legalArticle" data-lovdata-URL="LTI/forskrift/2006-06-30-859/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling hos institusjonsansvarlig</span></h2><article class="legalP" id="paragraf-9-ledd-1">Studenten skal varsles skriftlig om at det foreligger begrunnet tvil om vedkommendes skikkethet. Institusjonsansvarlig skal innkalle studenten til vurderingssamtale, og sørge for at saken blir så godt opplyst som mulig. Studenten skal få tilbud om utvidet oppfølging og veiledning med mindre det er åpenbart at slik oppfølging ikke er egnet til å hjelpe studenten. Praksisperioder kan utsettes til etter at utvidet veiledning er avsluttet.</article><article class="legalP" id="paragraf-9-ledd-2">Fra vurderingssamtalen skal det lages skriftlig referat, som inneholder en beskrivelse av saksforholdet og eventuelle planer for utvidet oppfølging og veiledning av studenten.</article><article class="legalP" id="paragraf-9-ledd-3">Hvis utvidet oppfølging og veiledning ikke medfører den nødvendige endring og utvikling hos studenten, skal institusjonsansvarlig fremme saken for skikkethetsnemnda.</article></article><article class="legalArticle" data-lovdata-URL="LTI/forskrift/2006-06-30-859/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling i skikkethetsnemnda</span></h2><article class="legalP" id="paragraf-10-ledd-1">Saker som fremmes for skikkethetsnemnda skal følges av all skriftlig dokumentasjon i saken. Nemnda skal utrede saken ytterligere dersom det er nødvendig.</article><article class="legalP" id="paragraf-10-ledd-2">Studenten skal varsles i god tid om tidspunktet for møtet, og gjøres kjent med sakens opplysninger. Studenten skal ha mulighet til å legge frem sine synspunkter for nemnda før møtet.</article><article class="legalP" id="paragraf-10-ledd-3">Nemnda lager en innstilling til styret eller institusjonens klagenemnd med en vurdering av hvorvidt studenten er skikket eller ikke, hvorvidt studenten bør utestenges helt eller delvis fra den aktuelle utdanningen, samt lengden på utestengingsperioden og eventuelle vilkår for at studenten skal få gjenoppta utdanningen. Uenighet i nemnda skal begrunnes og fremgå i innstillingen.</article></article><article class="legalArticle" data-lovdata-URL="LTI/forskrift/2006-06-30-859/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Behandling i styret/institusjonens klagenemnd</span></h2><article class="legalP" id="paragraf-11-ledd-1">På bakgrunn av skikkethetsnemndas innstilling fatter styret selv eller institusjonens klagenemnd vedtak om at en student ikke er skikket etter reglene i lov om universiteter og høyskoler § 4-10 tredje ledd og fjerde ledd. Det skal ikke utstedes vitnemål for den aktuelle utdanningen til en student som er funnet ikke-skikket.</article><article class="legalP" id="paragraf-11-ledd-2">Hvis en student som er funnet ikke-skikket skal utestenges fra utdanningen, skal det fattes særskilt vedtak om dette. Studenten kan utestenges fra utdanningen i inntil 3 år. Ved kortere utestenging kan styret eller institusjonens klagenemnd stille vilkår som må være oppfylt før utdanningen gjenopptas.</article><article class="legalP" id="paragraf-11-ledd-3">Vedtak om utestenging skal opplyse studenten om at han/hun ikke kan søke eller ta imot plass ved tilsvarende utdanninger ved institusjoner under lov om universiteter og høyskoler i utestengingsperioden, og at han/hun må søke nytt opptak dersom utdanningen skal gjenopptas etter utestengingsperioden.</article></article><article class="legalArticle" data-lovdata-URL="LTI/forskrift/2006-06-30-859/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Sentralt register</span></h2><article class="legalP" id="paragraf-12-ledd-1">Når det er fattet vedtak om at en student utestenges på grunn av vedtak om ikke-skikkethet, skal opplysninger om studentens navn, omfang og utestengingsperiode sendes til Samordna opptak, som vil opprette et sentralt register. Hvis vedtak blir omgjort etter klage, skal det sendes melding til Samordna opptak om dette.</article><article class="legalP" id="paragraf-12-ledd-2">Opplysningene i det sentrale registret skal slettes når utestengingsperioden er over.</article></article><article class="legalArticle" data-lovdata-URL="LTI/forskrift/2006-06-30-859/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overgangsbestemmelser</span></h2><article class="legalP" id="paragraf-13-ledd-1">For utdanningene som nevnt i § 1 nr. 6 til 24, gjelder skikkethetsvurdering etter denne forskrift for nye studenter som begynner de aktuelle utdanningene fra og med 1. august 2006 og senere. For utdanningene som nevnt i § 1 nr. 1 til 5, gjelder skikkethetsvurdering også for de studenter som har påbegynt utdanning før 1. august 2006.</article></article><article class="legalArticle" data-lovdata-URL="LTI/forskrift/2006-06-30-859/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Denne forskrift trer i kraft 1. august 2006. Samtidig oppheves forskrift 10. oktober 2005 nr. 1193 om skikkethetsvurdering i lærerutdanningene.</article></article></main></body></html>