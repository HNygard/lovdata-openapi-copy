<!DOCTYPE html><html lang="no"><head><title>Forskrift om eksamen ved Forsvarets ingeniørhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-06-1357</dd><dt class="dokid">DokumentID</dt><dd class="dokid">LTI/forskrift/2006-12-06-1357</dd><dt class="ministry">Departement</dt><dd class="ministry"><ul><li>Forsvarsdepartementet</li><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1909</dd><dt class="dateInForce">I kraft fra</dt><dd class="dateInForce">Skoleåret 2006/2007</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>forskrift/2005-12-16-1575/§2</li></ul></dd><dt class="dateOfPublication">Kunngjort</dt><dd class="dateOfPublication">2006-12-08</dd><dt class="journalNumber">Journalnummer</dt><dd class="journalNumber">2006-1020</dd><dt class="titleShort">Korttittel</dt><dd class="titleShort">Forskrift om eksamen ved FIH</dd><dt class="title">Tittel</dt><dd class="title">Forskrift om eksamen ved Forsvarets ingeniørhøgskole.</dd><dt class="miscInformation">Annet om dokumentet</dt><dd class="miscInformation">Fastsatt av Forsvarsdepartementet 6. desember 2006 med hjemmel i lov 1. april 2005 nr. 15 om universiteter og høyskoler § 3-6 femte ledd, jf. forskrift 16. desember 2005 nr. 1575 om delvis innlemming av Forsvarets høyskoler under lov 1. april 2005 nr. 15 om universiteter og høyskoler § 2 første ledd.</dd><dt class="refid">RefID</dt><dd class="refid">forskrift/2006-12-06-1357</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Forsvarets ingeniørhøgskole.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Beskrivelse av eksamen</li><li>§ 4. Oppmelding til eksamen</li><li>§ 5. Tidspunkt for eksamen</li><li>§ 6. Gjennomføring av skriftlig eksamen</li><li>§ 7. Hjelpemidler til eksamen</li><li>§ 8. Vilkår for å få gå opp til eksamen</li><li>§ 9. Sensur</li><li>§ 10. Karakterer</li><li>§ 11. Kunngjøring av eksamensresultater</li><li>§ 12. Rett til å fortsette studiet</li><li>§ 13. Rangering</li><li>§ 14. Særordninger</li><li>§ 15. Sykdom under eksamen</li><li>§ 16. Vitnemål</li><li>§ 17. Begrunnelse for og klage på karakterfastsetting</li><li>§ 18. Klage på karakterfastsetting av deleksamener og evalueringsmappe</li><li>§ 19. Adgang til å forbedre karakteren</li><li>§ 20. Klage over formelle feil ved eksamen</li><li>§ 21. Andre forhold</li><li>§ 22. Endringer i forskriften</li><li>§ 23. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-06-1357" id="dokument"><h1>Forskrift om eksamen ved Forsvarets ingeniørhøgskole.</h1><article class="legalArticle" data-lovdata-URL="LTI/forskrift/2006-12-06-1357/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for utdanningen ved Forsvarets ingeniørhøgskole (FIH). Forskriften omfatter alle eksamener, prøver, bedømmelser, vurderinger og lignende innenfor alle fag, emner, delemner og kurs, når resultatet fremgår på, eller inngår som beregningsgrunnlag for karakterutskrift eller vitnemål for bachelorutdanningen, eller deler av den. Bestemmelser om retten til å fortsette i studiet, jf. § 12, gjelder også kravene til obligatoriske oppgaver, som er en forutsetning for å kunne gå opp til eksamen/deleksamen.</article><article class="legalP" id="paragraf-1-ledd-2">Eksamen i fag som ikke inngår i bachelorstudiet reguleres av Tjenestereglement for Forsvaret, utdanning av befal (TfF kl. 4). Karakterer i slike fag kommer i tillegg til karakterene som inngår i bachelorgraden. Disse fremgår på en egen karakterutskrift/vitnemål.</article><article class="legalP" id="paragraf-1-ledd-3">Denne forskriften gjelder i tillegg til bestemmelser om eksamen og vurdering i Rammeplan for ingeniørutdanning.</article></article><article class="legalArticle" data-lovdata-URL="LTI/forskrift/2006-12-06-1357/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><span class="miscHeadline"><i>Eksamen</i></span><article class="legalP" id="paragraf-2-punkt-1-ledd-1">Med eksamen menes skriftlig og/eller muntlig prøve i et fag/emne eller en del av et fag/emne, presentasjon av praktisk oppgave, demonstrasjon av egenferdighet eller innlevert rapport om utført laboratorie- eller prosjektarbeid eller annet selvstendig arbeid – f.eks. hovedprosjekt eller bacheloroppgave – som inngår i sluttvurderingen av et fag/emne, eller som gir grunnlag for fastsettelse av selvstendig karakter på vitnemålet. Begrepet skriftlig eksamen omfatter også eksamener der datamaskin benyttes.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><span class="miscHeadline"><i>Ordinær eksamen</i></span><article class="legalP" id="paragraf-2-punkt-2-ledd-1">Den første eksamen som avholdes i et fag/emne, eller del av fag/emne (deleksamen).</article></article></li><li data-li-identifier="3." data-name="3."><article class="listArticle" id="paragraf-2-punkt-3"><span class="miscHeadline"><i>Utsatt eksamen</i></span><article class="legalP" id="paragraf-2-punkt-3-ledd-1">Eksamen for studenter med gyldig fravær ved siste ordinære eksamen.</article></article></li><li data-li-identifier="4." data-name="4."><article class="listArticle" id="paragraf-2-punkt-4"><span class="miscHeadline"><i>Ny eksamen</i></span><article class="legalP" id="paragraf-2-punkt-4-ledd-1">Eksamen for studenter som ikke bestod ved siste ordinære eksamen (kontinuasjon). Ny eksamen avholdes samtidig med utsatt eksamen.</article><article class="legalP" id="paragraf-2-punkt-4-ledd-2">Det kan etter søknad gis anledning til å gå opp til ny eksamen for å forbedre karakteren i et fag. Ny eksamen for å forbedre karakterer må avlegges innenfor normert studielengde. Vilkår for å gå opp til eksamen, eller prøve på nytt, må være oppfylt.</article><article class="legalP" id="paragraf-2-punkt-4-ledd-3">Vedrørende ny eksamen innen fag som ikke inngår i bachelorutdanningen, henvises det til TfF kl. 4, pkt. 10.2.10.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><span class="miscHeadline"><i>Deleksamen</i></span><article class="legalP" id="paragraf-2-punkt-5-ledd-1">Noen fag/emner omfatter deleksamener fastsatt i fagplanen. Deleksamen brukes primært i fag hvor sammensettingen naturlig kan inndeles i avsluttende moduler. Karakteren i faget/emnet/delemnet fastsettes på grunnlag av karakterer fra deleksamener. Opplysninger om hvordan slike sammensatte karakterer beregnes, fremgår av fagplanen/studieplanen.</article></article></li><li data-li-identifier="6." data-name="6."><article class="listArticle" id="paragraf-2-punkt-6"><span class="miscHeadline"><i>Evalueringsmappe</i></span><article class="legalP" id="paragraf-2-punkt-6-ledd-1">Samling av arbeider og prøver som til sammen danner grunnlag for karakterfastsetting i gjeldende fag/emne. Innenfor begrepet «arbeider og prøver» forstås alle former for evaluering i den hensikt å bedømme studentens faglige nivå (eksempler: eksamen, deleksamen, standpunktprøver, erfaringslogg, innleveringer, rapporter, presentasjoner, observasjoner m.m.).</article></article></li><li data-li-identifier="7." data-name="7."><article class="listArticle" id="paragraf-2-punkt-7"><span class="miscHeadline"><i>Høgskolefag</i></span><article class="legalP" id="paragraf-2-punkt-7-ledd-1">Fag/emner som inngår i graden bachelor ingeniørfag.</article></article></li><li data-li-identifier="8." data-name="8."><article class="listArticle" id="paragraf-2-punkt-8"><span class="miscHeadline"><i>Militære fag</i></span><article class="legalP" id="paragraf-2-punkt-8-ledd-1">Fag/emner i henhold til definisjonen i TfF kl. 4.</article></article></li><li data-li-identifier="9." data-name="9."><article class="listArticle" id="paragraf-2-punkt-9"><span class="miscHeadline"><i>Rammeplan</i></span><article class="legalP" id="paragraf-2-punkt-9-ledd-1">Planer for studiene, hvor overordnet myndighet har fastsatt nasjonale rammer for studienes innhold. Studiene er nærmere konkretisert i fagplanen.</article></article></li><li data-li-identifier="10." data-name="10."><article class="listArticle" id="paragraf-2-punkt-10"><span class="miscHeadline"><i>Fagplan</i></span><article class="legalP" id="paragraf-2-punkt-10-ledd-1">En helhetlig beskrivelse av et studieprogram ved en høgskole og gjelder studier med rammeplaner. Med utgangspunkt i en godkjent rammeplan gir fagplanen en nærmere konkretisering av det faglige innholdet i alle emnene i et studieprogram. Fagplanen beskriver organiseringen av studiet, studieprogresjon, arbeids- og undervisningsformer, eventuelle praksisformer og forholdet mellom teori og praksis, samt vurderingsordningene.</article></article></li><li data-li-identifier="11." data-name="11."><article class="listArticle" id="paragraf-2-punkt-11"><span class="miscHeadline"><i>Fagbeskrivelse</i></span><article class="legalP" id="paragraf-2-punkt-11-ledd-1">Betegnelse på den detaljerte delen av en fagplan som gjelder ett avsluttende fag/emne/delemne. Fagbeskrivelsen er en konkretisering av faget/emnet, og gir opplysninger om fagets/emnets mål, innhold, arbeids- og undervisningsformer, og om emnets eksamens-/vurderingsordning. Er det flere deleksamener i et fag/emne, skal den innbyrdes vektingen, eller sammenhengen mellom deleksamenene, oppgis. Pensumlitteratur bør oppgis.</article></article></li><li data-li-identifier="12." data-name="12."><article class="listArticle" id="paragraf-2-punkt-12"><span class="miscHeadline"><i>Student</i></span><article class="legalP" id="paragraf-2-punkt-12-ledd-1">Person som har gjennomgått en seleksjon til studiet gjennom opptaksprøver ved militære skoler, og som deltar i undervisningen på heltid.</article></article></li><li data-li-identifier="13." data-name="13."><article class="listArticle" id="paragraf-2-punkt-13"><span class="miscHeadline"><i>Privatist</i></span><article class="legalP" id="paragraf-2-punkt-13-ledd-1">Person som gjennomfører deler av et gitt studieprogram.</article></article></li><li data-li-identifier="14." data-name="14."><article class="listArticle" id="paragraf-2-punkt-14"><span class="miscHeadline"><i>Studiepoeng</i></span><article class="legalP" id="paragraf-2-punkt-14-ledd-1">Omfanget av et fag, emne eller kurs i universitets- og høgskolesystemet måles i studiepoeng. Ett års normal arbeidsinnsats på heltid har et omfang som tilsvarer 60 studiepoeng.</article></article></li><li data-li-identifier="15." data-name="15."><article class="listArticle" id="paragraf-2-punkt-15"><span class="miscHeadline"><i>Kandidatnummer</i></span><article class="legalP" id="paragraf-2-punkt-15-ledd-1">Alle kandidatene som meldes opp til eksamen, får tildelt et kandidatnummer. Kandidatene får tildelt et nytt tilfeldig valgt kandidatnummer før hver eksamen/deleksamen.</article></article></li><li data-li-identifier="16." data-name="16."><article class="listArticle" id="paragraf-2-punkt-16"><span class="miscHeadline"><i>Rangering</i></span><article class="legalP" id="paragraf-2-punkt-16-ledd-1">Kandidatene blir rangert ut fra eksamensresultatene. Rangeringen bygger på hovedkarakteren i bachelor ingeniørfagene og militære fag. Denne beregningen reguleres gjennom TfF kl. 4, pkt. 10.3.7.</article></article></li><li data-li-identifier="17." data-name="17."><article class="listArticle" id="paragraf-2-punkt-17"><span class="miscHeadline"><i>Skoleråd</i></span><article class="legalP" id="paragraf-2-punkt-17-ledd-1">Rådgivende organ for skolesjefen som trer sammen for å behandle skolemessige forhold som gjelder studenter. Rådets sammensetning og oppgaver fremgår av TfF kl. 4.</article><article class="legalP" id="paragraf-2-punkt-17-ledd-2">Skolerådet behandler spørsmål om eksamen, sensur og klager, hvor løsningen ikke følger av forskriften. Skolerådet består av NK/stedfortredende sjef (leder), ansvarlige studieledere, ansvarlige for lederutvikling, og tiltredende medlemmer etter behov. Studenten som omhandles i skoleråd, kan delta i skolerådet, med anledning til bistand fra tillitsvalgt/medstudent.</article></article></li></ul></article><article class="legalArticle" data-lovdata-URL="LTI/forskrift/2006-12-06-1357/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beskrivelse av eksamen</span></h2><article class="legalP" id="paragraf-3-ledd-1">Eksamen, deleksamen og evalueringsmappe som har innflytelse på karakterer på vitnemålet (heretter omtalt som eksamen), skal fremgå av fagplanen. En eksamen kan omfatte ett eller flere delemner, i henhold til beskrivelsen i fagplanen. Bruk av gradert karakterskala, eller karakterene bestått eller ikke bestått, omfang målt i studiepoeng, og hvordan eksamenen inngår i karakteren på vitnemålet, skal forklares.</article><article class="legalP" id="paragraf-3-ledd-2">Følgende opplysninger skal bestemmes senest 3 uker før eksamensdato og presiseres gjennom en skoleordre:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">eksamensform (skriftlig, muntlig, ev. kombinasjon av flere eksamensformer)</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">varighet av skriftlig eksamen</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">tillatelse til bruk av hjelpemidler, og i tilfelle hvilke.</article></article></li></ul></article><article class="legalP" id="paragraf-3-ledd-3">Ved utsatt eller ny eksamen kan høgskolen unntaksvis benytte en annen eksamensform enn ved ordinær eksamen.</article><article class="legalP" id="paragraf-3-ledd-4">Ved gruppeeksamener kan det fastsettes at karakterene gis på individuelt grunnlag på bakgrunn av resultatet fra gruppeeksamen, justert i forhold til resultatet fra individuell muntlig eksamen. Slike ordninger fremgår av fagplanen.</article></article><article class="legalArticle" data-lovdata-URL="LTI/forskrift/2006-12-06-1357/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppmelding til eksamen</span></h2><article class="legalP" id="paragraf-4-ledd-1">Studentene blir kollektivt oppmeldt til ordinær eksamen i obligatoriske emner. Oppmelding til utsatt eksamen (supra § 2 pkt. 3) og ny eksamen (supra § 2 pkt. 4) skjer automatisk første gang, med mindre studenten skriftlig søker om utsettelse. Ved stryk etter annet forsøk vises det til § 12 – rett til å fortsette studiet. Studenten har selv ansvar for å melde seg opp til eksamen til studieadministrasjonen i andre tilfeller enn ved ordinær eksamen, og første gangs ny eller utsatt eksamen, ref. TfF kl. 4 pkt. 10.2.10 om ny prøve i militære fag.</article></article><article class="legalArticle" data-lovdata-URL="LTI/forskrift/2006-12-06-1357/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tidspunkt for eksamen</span></h2><article class="legalP" id="paragraf-5-ledd-1">Eksamensperioden fastsettes ved semesterstart. Endelig eksamensdato og eksamenssted fastsettes senest tre uker før eksamen, og reguleres gjennom skoleordre.</article></article><article class="legalArticle" data-lovdata-URL="LTI/forskrift/2006-12-06-1357/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av skriftlig eksamen</span></h2><article class="legalP" id="paragraf-6-ledd-1">På skriftlige eksamensoppgaver skal alltid følgende opplysninger gis: Fagets/emnets/delemnets navn og eventuelt nummer/fagkode/emnekode, eksamensdato, eksamens varighet, navn på fagansvarlig, antall sider i oppgaven og antall sider med vedlegg (herunder også korrekt antall vedlegg). Videre skal det fremgå hvilke hjelpemidler studentene kan medbringe ved eksamen og hvor mange studiepoeng eksamenen teller, samt spesielle forhold, og frist for sensur. Dette skal samsvare med emnebeskrivelsen.</article><article class="legalP" id="paragraf-6-ledd-2">Studentene skal møte senest 15 min. før eksamen begynner. Plass tildeles av eksamensvakten.</article><article class="legalP" id="paragraf-6-ledd-3">Eksamenstiden (angitt antall klokketimer) begynner å løpe når de studentene som har møtt til riktig tid får utdelt eksamensoppgaven. Etter at eksamen har begynt, kan studentene kun forlate plassen etter tillatelse fra, og i følge med, en eksamensvakt. Det er ikke anledning til å forlate plassen før tidligst 1/2 time etter at eksamen har begynt. Ved felleseksamener med andre institusjoner, hvor oppstartstiden for eksamen ikke samsvarer, reguleres forholdet gjennom skoleordre.</article><article class="legalP" id="paragraf-6-ledd-4">Studentene har krav på inntil 15 minutter ut over oppsatt eksamenstid for å klargjøre besvarelsen før innlevering. Denne tiden skal ikke brukes til arbeid med oppgavene.</article><article class="legalP" id="paragraf-6-ledd-5">Studenter som møter mindre enn 1/2 time for sent, og før noen kan ha forlatt eksamenslokalet, vil vanligvis få adgang til eksamen. De må likevel levere besvarelsen ved eksamenstidens utløp.</article><article class="legalP" id="paragraf-6-ledd-6">Ved alle skriftlige eksamener skal det utleveres kandidatnummer. Ved vanlig skriftlig eksamen skal kandidatene påføre kandidatnummeret på samtlige svarark. Svararkene legges i omslagsark, som også påføres kandidatnummeret. Som en kvalitetssikring skal kandidatene i tillegg fylle ut og levere inn navneseddel.</article><article class="legalP" id="paragraf-6-ledd-7">Det er kun tillatt å nytte godkjent eksamenspapir utlevert i eksamenslokalet. FIH bruker blankettsett som gir tre eksemplarer av besvarelsen. Besvarelsen føres med penn eller blyant som gir tydelig gjennomslag til kopiarkene. Studentene har ansvar for at også gjenpartene er tydelige.</article><article class="legalP" id="paragraf-6-ledd-8">Kladdeark skal også utleveres. Kladdeark kan innleveres, dersom tiden ikke strekker til. Arkene skal i så fall nummereres, påføres kandidatnummer, og behandles som et eksamenspapir. Sensor avgjør hvor stor vekt det skal legges på besvarelser som kun er ført på kladdeark.</article><article class="legalP" id="paragraf-6-ledd-9">Når en student ønsker å avslutte, gis det tegn til eksamensvakten for innsamling av besvarelsen.</article><article class="legalP" id="paragraf-6-ledd-10">Fusk, eller forsøk på fusk, medfører bortvisning fra eksamenslokalet, og behandles i skoleråd i samsvar med TfF kl. 4 pkt. 10.2.14.</article></article><article class="legalArticle" data-lovdata-URL="LTI/forskrift/2006-12-06-1357/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hjelpemidler til eksamen</span></h2><article class="legalP" id="paragraf-7-ledd-1">Skriftlig eksamen gjennomføres uten hjelpemidler så fremt ikke annet fremgår av emnebeskrivelsen. Informasjon om hjelpemidler kan komme inntil 3 uker før eksamen. Hvis ikke alle skriftlige hjelpemidler tillates, skal det tydelig fremgå hvilke hjelpemidler som er tillatt. Studentene har selv ansvar for å medbringe hjelpemidler.</article><article class="legalP" id="paragraf-7-ledd-2">Hjelpemidler som deles ut sammen med eksamensoppgaven, benyttes uavhengig av slik informasjon. Hjelpemidler kontrolleres før eksamensoppstart.</article></article><article class="legalArticle" data-lovdata-URL="LTI/forskrift/2006-12-06-1357/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for å få gå opp til eksamen</span></h2><article class="legalP" id="paragraf-8-ledd-1">Betingelser for å kunne gå opp til eksamen i et fag/emne, fremgår av fagplanen.</article><article class="legalP" id="paragraf-8-ledd-2">Studenter som enten ikke har levert, eller som ikke fått godkjent obligatoriske innleveringer hvor krav om godkjenning er fastsatt i fagplanen – med antall og leveringsfrister spesifisert av faglæreren senest 1. september i høstsemesteret, eller 1. mars i vårsemesteret, gis ikke adgang til å gå opp til eksamen, og heller ikke til utsatt eksamen i emnet. Hvis kandidaten ut fra normal studieprogresjon skulle ha avlagt eksamen, men er fraværende uten gyldig grunn, frafaller retten til å gjennomføre ny eksamen.</article></article><article class="legalArticle" data-lovdata-URL="LTI/forskrift/2006-12-06-1357/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sensur</span></h2><article class="legalP" id="paragraf-9-ledd-1">I alle emner kan det engasjeres en ekstern sensor. Ved ny sensur etter klage, jf. § 5-2 og § 5-3 i lov om universiteter og høyskoler, benyttes minst to nye sensorer, hvorav minst én er ekstern. Ved førstegangs gjennomføring av eksamen i nytt fag/emne skal det være minst en ekstern sensor.</article><article class="legalP" id="paragraf-9-ledd-2">Sensur skal foreligge innen tre uker, så fremt ikke særlige grunner gjør det tilrådelig å bruke lengre tid. Skolesjefen kan vedta forlenget sensur.</article></article><article class="legalArticle" data-lovdata-URL="LTI/forskrift/2006-12-06-1357/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Karakterer</span></h2><article class="legalP" id="paragraf-10-ledd-1">Endelig karakter i fag/emner og delemner som ut fra fagplanen fremgår på vitnemålet, fastsettes på grunnlag av eksamener, deleksamener og evalueringsmappe. Skalaer: UH-loven § 3-9 (6) gjelder. Fagplanen angir for hver eksamen bruken av vurderingen bestått/ikke bestått, eller gradert skala.</article></article><article class="legalArticle" data-lovdata-URL="LTI/forskrift/2006-12-06-1357/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kunngjøring av eksamensresultater</span></h2><article class="legalP" id="paragraf-11-ledd-1">Tidspunkt for kunngjøring av eksamensresultater fastsettes på forhånd. Kunngjøringen skjer ved oppslag på fastsatt sted. Karakterlistene skal anonymiseres ved bruk av kandidatnummer.</article><article class="legalP" id="paragraf-11-ledd-2">De som ikke har bestått, tilskrives med en advarsel hvor vilkår for å fortsette studiet fremgår. Ved 2. gangs stryk (se § 12) behandles saken i skoleråd. Samme prosedyre nyttes ved deleksamener som inngår i, eller forutsettes bestått forut for eksamen med karakterfastsetting på vitnemålet.</article></article><article class="legalArticle" data-lovdata-URL="LTI/forskrift/2006-12-06-1357/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rett til å fortsette studiet</span></h2><article class="legalP" id="paragraf-12-ledd-1">Forutsetningen for å kunne fortsette som student er bestått eksamen fra tidligere årskurs.</article><article class="legalP" id="paragraf-12-ledd-2">Ved stryk på ny eksamen behandles saken i skoleråd. Skolesjef beslutter om studenten får fortsette studiet i henhold til angitte vilkår, eller relegeres etter en helhetsvurdering.</article><article class="legalP" id="paragraf-12-ledd-3">Ved tredje gangs stryk i samme fag/emne, vil studenten bli relegert fra skolen.</article><article class="legalP" id="paragraf-12-ledd-4">For studenter som har hatt lovlig fravær, eller som ikke har bestått siste ordinære eksamen i et emne, arrangeres det utsatt eksamen.</article><article class="legalP" id="paragraf-12-ledd-5">Det er ikke anledning til å fremstille seg til eksamen, inklusiv utsatt eksamen, i samme emne mer enn to ganger i løpet av et studieår. Saken behandles i skoleråd før tillatelse kan gis for et tredje forsøk.</article><article class="legalP" id="paragraf-12-ledd-6">I siste semester er det bare én ny/utsatt eksamen etter ordinær eksamen.</article><article class="legalP" id="paragraf-12-ledd-7">Resultatet ikke bestått på hovedprosjekt eller bacheloroppgave, vil bli behandlet i skoleråd.</article><article class="legalP" id="paragraf-12-ledd-8">I militære fag behandles studentene etter bestemmelsene om frabeordring, ref. TfF kl. 4 pkt. 10.2.10.</article></article><article class="legalArticle" data-lovdata-URL="LTI/forskrift/2006-12-06-1357/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Rangering</span></h2><article class="legalP" id="paragraf-13-ledd-1">Karakterene i militære fag og bachelor ingeniørfag danner beregningsgrunnlaget for rangering innen det samme kullet, hvor den innbyrdes vektleggingen fastsettes av skolesjefen. Militære fag teller en tredel, og bachelor ingeniørfag teller to tredeler. Rangeringen beregnes på grunnlag av første gangs gjennomføring i hvert enkelt fag/emne. I de tilfellene hvor dette er strykkarakter, er det dette som inngår i beregningsgrunnlaget, mens det er ståkarakter etter ny eksamen som fremgår på vitnemålet.</article></article><article class="legalArticle" data-lovdata-URL="LTI/forskrift/2006-12-06-1357/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Særordninger</span></h2><article class="legalP" id="paragraf-14-ledd-1">Studenter som har behov for særordninger ved eksamen, kan søke studieadministrasjonen om spesiell tilrettelegging, eller forlenget tid. Studenter som har et varig behov, må søke snarest etter studiestart. Ved akutt oppstått behov, må studenten søke så snart som mulig. Legeerklæring, eller unntaksvis annen relevant dokumentasjon, må fremlegges, jf. TfF kl. 4 pkt. 10.2.12.</article><article class="legalP" id="paragraf-14-ledd-2">Ordningen gjelder normalt ikke for muntlige prøver, og heller ikke ved gruppeeksamener, hjemmeeksamener eller prosjektoppgaver.</article><article class="legalP" id="paragraf-14-ledd-3">Tilleggstid kan gis med inntil 25% av eksamenstiden, maksimum en time.</article></article><article class="legalArticle" data-lovdata-URL="LTI/forskrift/2006-12-06-1357/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Sykdom under eksamen</span></h2><article class="legalP" id="paragraf-15-ledd-1">Kandidater som er forhindret fra å gå opp til eksamen grunnet sykdom, eller som blir syk under eksamen, skal levere legeerklæring så snart dette er mulig.</article></article><article class="legalArticle" data-lovdata-URL="LTI/forskrift/2006-12-06-1357/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål</span></h2><article class="legalP" id="paragraf-16-ledd-1">Etter fullført og bestått utdanning skal studentene tildeles vitnemål med karakterutskrift for hele utdanningen på fastsatt blankett. Studentene får ett vitnemål for bachelor ingeniørutdanningen, og ev. et eget for militærfaglig utdanning (jf. TfF kl. 4 pkt. 10.5.6). Studentene får også vitnemålsvedlegg i henhold til UH-loven § 3-11 (1) (Diploma Supplement).</article><article class="legalP" id="paragraf-16-ledd-2">På vitnemålet skal antall studiepoeng og oppnådd eksamenskarakter fremgå for hvert fag/emne, med dato for avlagt eksamen. Valgfag, fordypningsemner og tittelen på bacheloroppgaven, eller hovedprosjektet, føres også på karakterutskriften.</article><article class="legalP" id="paragraf-16-ledd-3">Vitnemålet fra den militærfaglige utdanningen viser også hvilke obligatoriske kurs og øvelser studenten har gjennomført.</article><article class="legalP" id="paragraf-16-ledd-4">Når en student har fått fritak fra et emne, skal grunnen for fritaket fremgå av karakterutskriften.</article><article class="legalP" id="paragraf-16-ledd-5">Studenter som avbryter sin utdanning ved høgskolen, eller som blir relegert, kan kreve karakterutskrift kun for gjennomførte emner.</article></article><article class="legalArticle" data-lovdata-URL="LTI/forskrift/2006-12-06-1357/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Begrunnelse for og klage på karakterfastsetting</span></h2><article class="legalP" id="paragraf-17-ledd-1">Studenten har rett til å få en begrunnelse for karakterfastsettingen av sine prestasjoner. Ved muntlig eksamen, eller bedømmelse av praktiske ferdigheter, må krav om slik begrunnelse fremsettes umiddelbart etter at karakteren er meddelt. Ved annen bedømmelse må krav om begrunnelse fremsettes innen én uke fra kandidaten fikk kjennskap til karakteren, likevel ikke mer enn tre uker fra karakteren ble kunngjort.</article><article class="legalP" id="paragraf-17-ledd-2">Begrunnelse skal normalt være gitt innen to uker etter at kandidaten har bedt om dette. I begrunnelsen skal det gjøres rede for de generelle prinsipper som er lagt til grunn for bedømmelsen og for bedømmelsen av kandidatens prestasjon. Begrunnelse gis muntlig eller skriftlig etter sensors valg.</article><article class="legalP" id="paragraf-17-ledd-3">Hvis det er gitt skriftlige retningslinjer for bedømmelsen, skal disse være tilgjengelige for studenten etter at karakterer er fastsatt.</article><article class="legalP" id="paragraf-17-ledd-4">Studenten kan klage skriftlig over karakteren for egne prestasjoner innen tre uker etter at eksamensresultatet er kunngjort. Ny sensurering skal da foretas. Fremsettes krav om begrunnelse for karakterfastsetting, eller klage over formelle feil ved oppgavegivning, eksamensavvikling eller selve gjennomføringen av vurderingen, løper klagefristen etter denne paragraf fra studenten har fått begrunnelsen, eller endelig avgjørelse av klagen foreligger. Ved bruk av løpende vurdering kan institusjonen bestemme om studenten skal fremsette klage etter vurdering av separat prøve, oppgave eller annen vurdering, eller om klage skal fremsettes når resultatet fra fag, emne eller emnegruppe er kunngjort.</article><article class="legalP" id="paragraf-17-ledd-5">Bedømmelse av muntlig prestasjon og vurdering av praksisopplæring eller lignende, som etter sin art ikke lar seg etterprøve, kan ikke påklages. Forprøver kan bare påklages hvis prøven ikke er bestått.</article><article class="legalP" id="paragraf-17-ledd-6">Karakterfastsetting etter ny sensurering kan ikke påklages.</article></article><article class="legalArticle" data-lovdata-URL="LTI/forskrift/2006-12-06-1357/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Klage på karakterfastsetting av deleksamener og evalueringsmappe</span></h2><article class="legalP" id="paragraf-18-ledd-1">Deleksamen behandles på lik linje med eksamen. Klageadgangen gjelder ikke vurderingen av evalueringsmappe.</article></article><article class="legalArticle" data-lovdata-URL="LTI/forskrift/2006-12-06-1357/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Adgang til å forbedre karakteren</span></h2><article class="legalP" id="paragraf-19-ledd-1">Studentene har adgang til å gå opp på nytt selv om eksamen er bestått. De kan bare gå opp ved neste ordinære eksamen etter innvilget søknad. FIH tar forbehold om at ved endret eller justert fagplan gis det ikke adgang til å ta eksamen på nytt. Etter fullført studieprogram gis det ikke adgang til å forbedre karakterer. Siste forsøk er tellende. Ved allerede bestått eksamen i militære fag, gis ikke anledning til å gå opp til ny eksamen.</article></article><article class="legalArticle" data-lovdata-URL="LTI/forskrift/2006-12-06-1357/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Klage over formelle feil ved eksamen</span></h2><article class="legalP" id="paragraf-20-ledd-1">Den som har vært oppe til eksamen eller prøve, har en klagefrist over formelle feil gjeldende tre uker etter at studenten er, eller burde være, kjent med det forhold som begrunner klagen. Slik klage avgjøres av skolesjef etter forutgående behandling i skoleråd.</article><article class="legalP" id="paragraf-20-ledd-2">Hvis det er begått feil som kan ha hatt betydning for studentens prestasjon eller bedømmelsen av denne, skal sensurvedtaket oppheves. Hvis feilen kan rettes opp ved ny sensur av innleverte arbeider, foretas ny sensurering. I motsatt fall avholdes ny eksamen, eller ny prøve med sensorer til stede. Karakterfastsetting ved ny sensurering kan påklages etter reglene i UH-loven, § 5-3.</article><article class="legalP" id="paragraf-20-ledd-3">Er krav om begrunnelse for, eller klage over karakterfastsettingen fremsatt, løper klagefristen fra det tidspunkt studenten har blitt gjort kjent med begrunnelsen, eller det foreligger endelig klageavgjørelse.</article></article><article class="legalArticle" data-lovdata-URL="LTI/forskrift/2006-12-06-1357/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Andre forhold</span></h2><article class="legalP" id="paragraf-21-ledd-1">Spørsmål om dispensasjon fra forskriften, ev. utfyllende retningslinjer, behandles i skoleråd og avgjøres av skolesjefen. FIH kan gi utfyllende bestemmelser, instrukser og rutinebeskrivelser.</article></article><article class="legalArticle" data-lovdata-URL="LTI/forskrift/2006-12-06-1357/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Endringer i forskriften</span></h2><article class="legalP" id="paragraf-22-ledd-1">Endringer i forskriften vedtas av skolesjefen, etter høring.</article></article><article class="legalArticle" data-lovdata-URL="LTI/forskrift/2006-12-06-1357/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h2><article class="legalP" id="paragraf-23-ledd-1">Denne forskriften trer i kraft med virkning fra og med skoleåret 2006/2007.</article></article></main></body></html>