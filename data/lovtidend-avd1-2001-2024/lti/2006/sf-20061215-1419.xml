<!DOCTYPE html><html lang="no"><head><title>Forskrift om forvaltningen av Statens pensjonsfond – Norge.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-12-15-1419</dd><dt class="dokid">DokumentID</dt><dd class="dokid">LTI/forskrift/2006-12-15-1419</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 15 s 1967</dd><dt class="dateInForce">I kraft fra</dt><dd class="dateInForce">2007-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-20-886</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-12-21-123/§7</li></ul></dd><dt class="dateOfPublication">Kunngjort</dt><dd class="dateOfPublication">2006-12-18</dd><dt class="journalNumber">Journalnummer</dt><dd class="journalNumber">2006-1056</dd><dt class="titleShort">Korttittel</dt><dd class="titleShort">Forskrift om Statens pensjonsfond – Norge</dd><dt class="title">Tittel</dt><dd class="title">Forskrift om forvaltningen av Statens pensjonsfond – Norge.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 15. desember 2006 med hjemmel i lov 21. desember 2005 nr. 123 om Statens pensjonsfond § 7.</dd><dt class="refid">RefID</dt><dd class="refid">forskrift/2006-12-15-1419</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltningen av Statens pensjonsfond – Norge.<ul class="tocSubUl"><li>§ 1. Forvaltningen av Statens pensjonsfond – Norge</li><li>§ 2. Plassering av fondet</li><li>§ 3. Regnskapsmessig avkastning</li><li>§ 4. Plasseringsrammer</li><li>§ 5. Sammensetning av styret</li><li>§ 6. Styremøter</li><li>§ 7. Folketrygdfondets administrasjon</li><li>§ 8. Årsregnskap, årsberetning og halvårsrapport</li><li>§ 9. Revisjon</li><li>§ 10. Taushetsplikt</li><li>§ 11. Utfyllende regler</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2006-12-15-1419" id="dokument"><h1>Forskrift om forvaltningen av Statens pensjonsfond – Norge.</h1><article class="legalArticle" data-lovdata-URL="LTI/forskrift/2006-12-15-1419/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forvaltningen av Statens pensjonsfond – Norge</span></h2><article class="legalP" id="paragraf-1-ledd-1">Folketrygdfondet forvalter Statens pensjonsfond – Norge (heretter kalt «fondet») på vegne av Finansdepartementet.</article></article><article class="legalArticle" data-lovdata-URL="LTI/forskrift/2006-12-15-1419/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Plassering av fondet</span></h2><article class="legalP" id="paragraf-2-ledd-1">Fondet er et kapitalinnskudd i Folketrygdfondet. Folketrygdfondet skal i eget navn videreplassere dette innskuddet i finansielle instrumenter og kontantinnskudd.</article><article class="legalP" id="paragraf-2-ledd-2">Styret har ansvaret for at fondets midler anbringes med sikte på best mulig avkastning over tid i norske kroner under hensyntaken til betryggende sikkerhet og den nødvendige likviditet. Styret skal påse at det er betryggende risikostyring i forvaltningen av fondet.</article><article class="legalP" id="paragraf-2-ledd-3">Styret skal utpeke Folketrygdfondets internrevisjon. Styret skal godkjenne internrevisjonens ressurser og planer på årlig basis. Internrevisjonen rapporterer til styret.</article></article><article class="legalArticle" data-lovdata-URL="LTI/forskrift/2006-12-15-1419/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Regnskapsmessig avkastning</span></h2><article class="legalP" id="paragraf-3-ledd-1">Verdien av fondet settes lik verdien av Folketrygdfondets portefølje av finansielle instrumenter og kontantinnskudd. Folketrygdfondets forvaltningsresultat tillegges kapitalen pr. 31. desember hvert år.</article></article><article class="legalArticle" data-lovdata-URL="LTI/forskrift/2006-12-15-1419/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plasseringsrammer</span></h2><article class="legalP" id="paragraf-4-ledd-1">Fondets midler kan plasseres i aksjer, grunnfondsbevis, obligasjoner, sertifikater og som innskudd i forretnings- og sparebanker.</article><article class="legalP" id="paragraf-4-ledd-2">Innenfor en ramme på 50 prosent av fondets kapital målt til anskaffelseskost kan midlene plasseres i aksjer og grunnfondsbevis notert på norsk børs eller på børs i Danmark, Finland eller Sverige, børsnoterte konvertible obligasjoner, børsnoterte obligasjoner med kjøpsrett til aksjer i norske selskaper og, etter godkjenning fra Finansdepartementet, i aksjer i norske selskaper ellers hvor aksjene er gjenstand for regelmessig og organisert omsetning. Plassering i aksjer notert på børs i Danmark, Finland eller Sverige må samlet ikke overstige 20 prosent av fondets ramme for aksjeplasseringer. Innenfor rammen for aksjeplasseringer kan fondets midler plasseres i ikke-børsnoterte aksjer i norske selskaper som har søkt eller har konkrete planer om å søke børsnotering. Plassering i denne type aksjer kan ikke overstige 5 prosent av rammen for aksjeplasseringer.</article><article class="legalP" id="paragraf-4-ledd-3">Inntil 10 prosent av fondets kapital målt til anskaffelseskost kan plasseres i obligasjoner og sertifikater av utstedere hjemmehørende i Danmark, Finland eller Sverige.</article><article class="legalP" id="paragraf-4-ledd-4">Annet ledd er ikke til hinder for at Folketrygdfondet kan beholde aksjer i norsk selskap som i forbindelse med oppkjøp, fusjon e.l. endrer status til å bli utenlandsk selskap.</article><article class="legalP" id="paragraf-4-ledd-5">Folketrygdfondet kan eie andeler for inntil 15 prosent av total aksjekapital eller grunnfondskapital i ett enkelt selskap i Norge. Folketrygdfondet kan eie andeler for inntil 5 pst. av total aksjekapital i ett enkelt selskap i Danmark, Finland og Sverige.</article><article class="legalP" id="paragraf-4-ledd-6">Folketrygdfondet skal utøve eierrettigheter for fondet. Det overordnede målet for eierskapsutøvelsen er å sikre fondets finansielle interesser.</article><article class="legalP" id="paragraf-4-ledd-7">Folketrygdfondet kan, etter nærmere retningslinjer fastsatt av Finansdepartementet, inngå salgs- og gjenkjøpsavtaler knyttet til egenkapitalinstrumenter og rentebærende instrumenter der erververen av instrumentene etter avtalen har plikt til å tilbakeføre disse til selger.</article><article class="legalP" id="paragraf-4-ledd-8">Folketrygdfondet kan benytte rente- og valutaderivater i styring av porteføljen av renteinstrumenter.</article></article><article class="legalArticle" data-lovdata-URL="LTI/forskrift/2006-12-15-1419/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sammensetning av styret</span></h2><article class="legalP" id="paragraf-5-ledd-1">Styret skal bestå av ni medlemmer, som med personlige varamedlemmer oppnevnes av Kongen for fire år om gangen, inntil regnskapet er avsluttet for det fjerde året som er gått etter at oppnevningen ble foretatt.</article><article class="legalP" id="paragraf-5-ledd-2">Dersom medlemmer eller varamedlemmer entlediges eller dør i løpet av den tid de er oppnevnt for, skal nytt medlem eller varamedlem oppnevnes for den gjenstående tid.</article><article class="legalP" id="paragraf-5-ledd-3">Kongen utpeker lederen for styret. Styret velger nestlederen blant sine medlemmer.</article><article class="legalP" id="paragraf-5-ledd-4">Styret skal ha sete i Oslo.</article></article><article class="legalArticle" data-lovdata-URL="LTI/forskrift/2006-12-15-1419/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Styremøter</span></h2><article class="legalP" id="paragraf-6-ledd-1">Styremøte holdes når lederen eller et av styrets øvrige medlemmer krever det. Lederen sørger for innkalling til møtene med minst 8 dagers varsel.</article><article class="legalP" id="paragraf-6-ledd-2">Styret er beslutningsdyktig når minst halvparten av medlemmene eller deres varamedlemmer er til stede, herunder lederen eller nestlederen.</article><article class="legalP" id="paragraf-6-ledd-3">Styremedlemmene og varamedlemmene skal ha godtgjøring som fastsettes av Finansdepartementet. Under reise tilkommer skyss- og kostgodtgjøring som bestemt for offentlige tjenestemenn.</article></article><article class="legalArticle" data-lovdata-URL="LTI/forskrift/2006-12-15-1419/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Folketrygdfondets administrasjon</span></h2><article class="legalP" id="paragraf-7-ledd-1">Folketrygdfondets administrasjon har ansvar for å forberede og forelegge de saker som skal behandles av styret, og skal også forestå den administrative håndtering av plasseringsvirksomheten, dersom styret ikke har bestemt noe annet.</article><article class="legalP" id="paragraf-7-ledd-2">Utgifter til forvaltningen av Statens pensjonsfond – Norge dekkes av fondets midler.</article><article class="legalP" id="paragraf-7-ledd-3">Administrerende direktør i Folketrygdfondets administrasjon beskikkes av Kongen i statsråd. Folketrygdfondets styre kan avgi uttalelse før stillingen besettes, jf. kgl. res. 11. desember 1983.</article><article class="legalP" id="paragraf-7-ledd-4">De øvrige tjenestemenn tilsettes i henhold til reglene i fondets personalreglement, jf. lov 4. mars 1983 nr. 3 om statens tjenestemenn m.m. Deres lønns- og arbeidsvilkår fastsettes av styret med orientering til Finansdepartementet.</article><article class="legalP" id="paragraf-7-ledd-5">Styret har ansvaret for å fastsette nærmere instruks for direktøren.</article></article><article class="legalArticle" data-lovdata-URL="LTI/forskrift/2006-12-15-1419/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Årsregnskap, årsberetning og halvårsrapport</span></h2><article class="legalP" id="paragraf-8-ledd-1">Styret skal sørge for at det for hvert kalenderår blir utarbeidet årsregnskap og årsberetning i samsvar med god regnskapsskikk og at Folketrygdfondet følger god bokføringsskikk. Årsregnskap og årsberetning skal være fastsatt senest 15. mars. Styret skal også sørge for at det blir utarbeidet halvårsrapport innen 15. august.</article><article class="legalP" id="paragraf-8-ledd-2">Årsregnskapet, årsberetningen og halvårsrapporten er offentlige.</article></article><article class="legalArticle" data-lovdata-URL="LTI/forskrift/2006-12-15-1419/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Revisjon</span></h2><article class="legalP" id="paragraf-9-ledd-1">Riksrevisjonen har ansvaret for revisjonen av Statens pensjonsfond – Norge.</article><article class="legalP" id="paragraf-9-ledd-2">Styret skal snarest mulig og senest 15. mars sende årsberetning og årsregnskap til Finansdepartementet som sender melding til Stortinget.</article></article><article class="legalArticle" data-lovdata-URL="LTI/forskrift/2006-12-15-1419/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Taushetsplikt</span></h2><article class="legalP" id="paragraf-10-ledd-1">Alle som deltar i fondsforvaltningen i medhold av disse regler, har taushetsplikt etter forvaltningsloven § 13 til § 13e.</article></article><article class="legalArticle" data-lovdata-URL="LTI/forskrift/2006-12-15-1419/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utfyllende regler</span></h2><article class="legalP" id="paragraf-11-ledd-1">Finansdepartementet kan gi nærmere bestemmelser til utfylling og gjennomføring av reglene. Finansdepartementet kan i særlige tilfeller dispensere fra § 4.</article></article><article class="legalArticle" data-lovdata-URL="LTI/forskrift/2006-12-15-1419/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. januar 2007. Fra den tid reglene trer i kraft, oppheves regler 20. juni 1997 nr. 886 om administrasjon av Folketrygdfondet og om forvaltning av midlene, revisjon mv. fastsatt av Stortinget, sist endret 15. desember 2004 nr. 1819.</article></article></main></body></html>