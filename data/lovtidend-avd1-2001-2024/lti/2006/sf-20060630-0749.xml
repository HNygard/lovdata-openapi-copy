<!DOCTYPE html><html lang="no"><head><title>Forskrift om bruk av politiarrest.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2006-06-30-749</dd><dt class="dokid">DokumentID</dt><dd class="dokid">LTI/forskrift/2006-06-30-749</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 9 s 1271</dd><dt class="dateInForce">I kraft fra</dt><dd class="dateInForce">2006-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§183</li></ul></dd><dt class="dateOfPublication">Kunngjort</dt><dd class="dateOfPublication">2006-06-30</dd><dt class="journalNumber">Journalnummer</dt><dd class="journalNumber">2006-0604</dd><dt class="titleShort">Korttittel</dt><dd class="titleShort">Forskrift om bruk av politiarrest</dd><dt class="title">Tittel</dt><dd class="title">Forskrift om bruk av politiarrest.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 30. juni 2006 med hjemmel i lov 22. mai 1981 nr. 25 om rettergangsmåten i straffesaker (Straffeprosessloven) § 183. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2006-06-30-749</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av politiarrest.<ul class="tocSubUl"><li>Kapittel 1. Forskriftens anvendelsesområde og definisjoner<ul class="tocSubUl"><li>§ 1-1. Anvendelsesområde</li><li>§ 1-2. Definisjoner</li></ul></li><li>Kapittel 2. Alminnelige regler om forholdene i politiarrest<ul class="tocSubUl"><li>§ 2-1. Teknisk kommunikasjons- og sikkerhetsutstyr mv.</li><li>§ 2-2. Arrestjournal</li><li>§ 2-3. Helsetilsyn</li><li>§ 2-4. Underretning til pårørende, advokat og konsulær stasjon (ambassade)</li><li>§ 2-5. Tilsyn med innsatte</li><li>§ 2-6. Madrasser og tepper</li><li>§ 2-7. Lufting</li><li>§ 2-8. Dusjing mv.</li><li>§ 2-9. Besøk og mottak av personlige eiendeler utenfra</li><li>§ 2-10. Informasjon</li></ul></li><li>Kapittel 3. Overføring<ul class="tocSubUl"><li>§ 3-1. Overføring fra politiarrest til fengsel</li></ul></li><li>Kapittel 4. Tilsynsordning for arrestvirksomheten<ul class="tocSubUl"><li>§ 4-1. Lokalt tilsyn</li><li>§ 4-2. Sentralt tilsyn</li><li>§ 4-3. Rapportering</li></ul></li><li>Kapittel 5. Diverse<ul class="tocSubUl"><li>§ 5-1. Retningslinjer</li><li>§ 5-2. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2006-06-30-749" id="dokument"><h1>Forskrift om bruk av politiarrest.</h1><section class="section" data-name="kap1" id="kapittel-1" data-lovdata-URL="LTI/forskrift/2006-06-30-749/KAPITTEL_1"><h2>Kapittel 1. Forskriftens anvendelsesområde og definisjoner</h2><article class="legalArticle" data-lovdata-URL="LTI/forskrift/2006-06-30-749/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Anvendelsesområde</span></h3><article class="legalP" id="kapittel-1-paragraf-1-ledd-1">Forskriften gjelder for bruk av politiets arrester og kommer til anvendelse uavhengig av hjemmelsgrunnlaget for oppholdet i arresten.</article></article><article class="legalArticle" data-lovdata-URL="LTI/forskrift/2006-06-30-749/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>politidistriktets primærarrest:</i> den arresten som er lokalisert på samme sted som politidistriktets døgnbemannede operative ledelse,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>politidistriktets sekundærarrest:</i> arrester som på grunn av avstanden til politidistriktets primærarrest må anvendes tilnærmet jevnlig som politiarrest,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>avhørsventerom:</i> arrester som er tiltenkt midlertidig opphold for arrestanter i en kort ventesituasjon.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2006-06-30-749/KAPITTEL_2"><h2>Kapittel 2. Alminnelige regler om forholdene i politiarrest</h2><article class="legalArticle" data-lovdata-URL="LTI/forskrift/2006-06-30-749/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Teknisk kommunikasjons- og sikkerhetsutstyr mv.</span></h3><article class="legalP" id="kapittel-2-paragraf-1-ledd-1">Politidistriktets primærarrest og sekundærarrester kan være utstyrt med teknisk utstyr i den grad det er nødvendig for å ivareta kommunikasjon og sikkerhet. Teknisk utstyr i cellene skal bare benyttes for å ivareta den innsattes helseforhold. For øvrig skal kommunikasjons- og sikkerhetsutstyr være i samsvar med de til enhver tid gjeldende retningslinjer fastsatt av Politidirektoratet.</article><article class="legalP" id="kapittel-2-paragraf-1-ledd-2">Overvåkning eller opptak ved lyd eller bilde, skal varsles med godt synlige oppslag ved inngangen til arrestlokalet. Samtale med advokat, konsulær representant eller helsepersonell skal skje i rom uten overvåkningsutstyr.</article></article><article class="legalArticle" data-lovdata-URL="LTI/forskrift/2006-06-30-749/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Arrestjournal</span></h3><article class="legalP" id="kapittel-2-paragraf-2-ledd-1">Det skal føres arrestjournal over alle personer som er innbrakt eller satt i politiarrest.</article><article class="legalP" id="kapittel-2-paragraf-2-ledd-2">Tidspunktet for når personen ble innbrakt eller satt i politiarrest og tidspunktet for løslatelse fra arrest skal nedtegnes i arrestjournalen.</article></article><article class="legalArticle" data-lovdata-URL="LTI/forskrift/2006-06-30-749/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Helsetilsyn</span></h3><article class="legalP" id="kapittel-2-paragraf-3-ledd-1">Før innsettelse i politiarrest skal politiet vurdere behovet for helsehjelp og sørge for nødvendig fremstilling for lege. Politiet skal sørge for skjerpet tilsyn med innsatte i påvente av gjennomføring av lege- eller helsetilsyn.</article><article class="legalP" id="kapittel-2-paragraf-3-ledd-2">Dersom den innbrakte på grunn av beruselse er ute av stand til å ta vare på seg selv eller å gjøre rede for seg, skal politiet straks vurdere umiddelbart å bringe vedkommende til legevakt eller annet egnet tilbud i helsetjenesten. Dersom slik overføring ikke finner sted, skal vedkommende ha legetilsyn ved innsettelsen i arresten.</article><article class="legalP" id="kapittel-2-paragraf-3-ledd-3">Under arrestoppholdet skal innsatte gis rett til å ta kontakt med lege for nødvendig helsehjelp. Kontakten kan gjennomføres enten ved at politiet henvender seg til helsepersonell eller ved at den innsatte selv tar kontakt med helsepersonell pr. telefon etter at politiet har forvisset seg om at det er helsepersonell som besvarer henvendelsen. Hvis den innsatte ønsker det, skal vedkommende kunne samtale direkte og ukontrollert med helsepersonellet.</article><article class="legalP" id="kapittel-2-paragraf-3-ledd-4">Tidspunktet for legeundersøkelsen og eventuelle tiltak som følge av denne skal anmerkes i arrestjournalen.</article></article><article class="legalArticle" data-lovdata-URL="LTI/forskrift/2006-06-30-749/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Underretning til pårørende, advokat og konsulær stasjon (ambassade)</span></h3><article class="legalP" id="kapittel-2-paragraf-4-ledd-1">Underretning til pårørende, advokat og konsulær stasjon (ambassade) gjennomføres i samsvar med gjeldende regelverk, særskilt konsulær avtale og riksadvokatens retningslinjer.</article><article class="legalP" id="kapittel-2-paragraf-4-ledd-2">Er den innsatte utenlandsk statsborger, skal det i nødvendig utstrekning sørges for tolk.</article></article><article class="legalArticle" data-lovdata-URL="LTI/forskrift/2006-06-30-749/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Tilsyn med innsatte</span></h3><article class="legalP" id="kapittel-2-paragraf-5-ledd-1">De innsatte skal ha forsvarlig tilsyn og anbringes slik at de ikke kommer til skade eller utsettes for unødige lidelser, og slik at de ikke kan påføre andre skade. Den ansvarlige for arresten skal sørge for at det føres nøye tilsyn med de innsattes helsetilstand og at lege straks tilkalles ved behov. Den innsatte skal tilbys nødvendig mat og drikke.</article><article class="legalP" id="kapittel-2-paragraf-5-ledd-2">Innsatte som er syke eller påvirket av alkohol eller andre berusende midler, skal inspiseres hver halvtime, med mindre omstendighetene tilsier hyppigere tilsyn. Tidspunktet for de enkelte inspeksjonene og resultatet av disse skal anmerkes i arrestjournal.</article><article class="legalP" id="kapittel-2-paragraf-5-ledd-3">Den ansvarlige for arresten tar konkret stilling til hva tilsynet ved den enkelte inspeksjon skal bestå i, vurdert ut fra hva som er nødvendig i hvert enkelt tilfelle. Den som utfører inspeksjonen, skal som minimum ved selvsyn forsikre seg om den innsattes situasjon, herunder om vedkommende trenger legehjelp eller er i en situasjon hvor vedkommende lett kan skade seg selv.</article></article><article class="legalArticle" data-lovdata-URL="LTI/forskrift/2006-06-30-749/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Madrasser og tepper</span></h3><article class="legalP" id="kapittel-2-paragraf-6-ledd-1">Alle personer som må tilbringe natten i politiarrest, skal få utlevert rengjort madrass og tepper eller tilsvarende.</article><article class="legalP" id="kapittel-2-paragraf-6-ledd-2">Dersom hensynet til den enkelte innsatte tilsier det, kan utlevering av tepper eller tilsvarende utsettes av sikkerhetsmessige grunner. Eventuell utsettelse skal anmerkes i arrestjournal.</article><article class="legalP" id="kapittel-2-paragraf-6-ledd-3">Madrasser som utleveres skal være av flammehemmende materiale og skal kunne spyles.</article><article class="legalP" id="kapittel-2-paragraf-6-ledd-4">Tilsmussede tepper bør vurderes behandlet som smittefarlig avfall, som spesialvaskes, eventuelt destrueres.</article></article><article class="legalArticle" data-lovdata-URL="LTI/forskrift/2006-06-30-749/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Lufting</span></h3><article class="legalP" id="kapittel-2-paragraf-7-ledd-1">Innsatte som overnatter i politiarrest, skal så langt det er mulig og med nødvendige restriksjoner og begrensninger få oppholde seg i friluft hver dag.</article></article><article class="legalArticle" data-lovdata-URL="LTI/forskrift/2006-06-30-749/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Dusjing mv.</span></h3><article class="legalP" id="kapittel-2-paragraf-8-ledd-1">Innsatte som overnatter i politiarrest, skal gis nødvendige toalettartikler og som hovedregel daglig adgang til dusjrom.</article></article><article class="legalArticle" data-lovdata-URL="LTI/forskrift/2006-06-30-749/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Besøk og mottak av personlige eiendeler utenfra</span></h3><article class="legalP" id="kapittel-2-paragraf-9-ledd-1">Innsatte i politiarrest gis ikke adgang til å motta eksterne besøk fra andre enn advokat eller eventuell konsulær representant fra vedkommendes hjemland, med mindre særlige grunner taler for det.</article><article class="legalP" id="kapittel-2-paragraf-9-ledd-2">Bare dersom særlige grunner taler for det, er det adgang til å motta personlige eiendeler utover toalettsaker, klær og lesestoff. Personlige eiendeler leveres til arrestpersonalet, som sørger for nødvendig kontroll.</article></article><article class="legalArticle" data-lovdata-URL="LTI/forskrift/2006-06-30-749/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Informasjon</span></h3><article class="legalP" id="kapittel-2-paragraf-10-ledd-1">Den innsatte skal snarest mulig gis orientering om grunnlaget for innsettelsen i arrest, og eventuelt hvordan saken vil bli fulgt opp av politiet eller påtalemyndigheten. Er den innsatte fratatt gjenstander som ikke blir utlevert ved løslatelsen, skal det gis redegjørelse for dette sammen med orientering om reglene i straffeprosessloven § 208.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2006-06-30-749/KAPITTEL_3"><h2>Kapittel 3. Overføring</h2><article class="legalArticle" data-lovdata-URL="LTI/forskrift/2006-06-30-749/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Overføring fra politiarrest til fengsel</span></h3><article class="legalP" id="kapittel-3-paragraf-1-ledd-1">Den innsatte skal overføres innen to døgn etter pågripelsen, med mindre dette av praktiske grunner ikke er mulig. Dersom overføring skjer senere, skal begrunnelsen nedtegnes i arrestjournalen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2006-06-30-749/KAPITTEL_4"><h2>Kapittel 4. Tilsynsordning for arrestvirksomheten</h2><article class="legalArticle" data-lovdata-URL="LTI/forskrift/2006-06-30-749/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Lokalt tilsyn</span></h3><article class="legalP" id="kapittel-4-paragraf-1-ledd-1">Politimesteren skal sørge for at det foretas tilsyn og inspeksjoner av politiarrester under sitt ansvarsområde, samt bruken av disse. Videre skal det føres tilsyn med at innsatte orienteres om sine rettigheter som er gitt i denne forskriften.</article></article><article class="legalArticle" data-lovdata-URL="LTI/forskrift/2006-06-30-749/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Sentralt tilsyn</span></h3><article class="legalP" id="kapittel-4-paragraf-2-ledd-1">Politidirektoratet og lokal statsadvokat (tilsynsutvalget) skal føre tilsyn med politiarrestene. Herunder kan tilsynsutvalget gjennomføre inspeksjon (tilsynsbesøk) etter behov.</article><article class="legalP" id="kapittel-4-paragraf-2-ledd-2">Tilsynsutvalget skal bl.a. påse at<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">politiarrestene er i samsvar med gjeldende lover, forskrifter, retningslinjer og lokale instrukser,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">overføring fra politiarrest til fengsel skjer i samsvar med bestemmelsene i § 3-1,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">politiarrestenes lokaler, utstyr mv. er i samsvar med gjeldende krav,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">det utføres inspeksjoner av arrestene i henhold til gjeldende regelverk og instrukser, herunder journalføring, rapportering mv.,</article></article></li><li data-li-identifier="e)" data-name="e)"><article class="listArticle" id="kapittel-4-paragraf-2-ledd-2-punkt-5"><article class="legalP" id="kapittel-4-paragraf-2-ledd-2-punkt-5-ledd-1">eventuell bruk av tvangsmidler skjer i henhold til regelverket,</article></article></li><li data-li-identifier="f)" data-name="f)"><article class="listArticle" id="kapittel-4-paragraf-2-ledd-2-punkt-6"><article class="legalP" id="kapittel-4-paragraf-2-ledd-2-punkt-6-ledd-1">politiarrestene har tilfredsstillende ordning for helsetjeneste i arrestene, herunder omfang, metode, journalføring mv.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-749/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Rapportering</span></h3><article class="legalP" id="kapittel-4-paragraf-3-ledd-1">Politimesteren skal rapportere skriftlig til tilsynsutvalget en gang i året om bruken av politiarrest i sitt distrikt.</article><article class="legalP" id="kapittel-4-paragraf-3-ledd-2">Tilsynsutvalget skal sette opp skriftlig rapport for hver inspeksjon (tilsynsbesøk). Tilsynsutvalgets rapporter sendes til riksadvokaten, stedlig statsadvokat, Politidirektoratet og stedlig politimester.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2006-06-30-749/KAPITTEL_5"><h2>Kapittel 5. Diverse</h2><article class="legalArticle" data-lovdata-URL="LTI/forskrift/2006-06-30-749/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Retningslinjer</span></h3><article class="legalP" id="kapittel-5-paragraf-1-ledd-1">Politidirektoratet gir nærmere retningslinjer til gjennomføring av denne forskriften, herunder:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">utforming av politidistriktets arrester samt for installering og bruk av kommunikasjons-, overvåknings- og sikkerhetsutstyr, jf. § 2-1.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">innhold, føring og kontroll av arrestjournal, jf. § 2-2.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">journalføring av lokalt tilsyn, jf. § 4-1.</article></article></li></ul></article></article><article class="legalArticle" data-lovdata-URL="LTI/forskrift/2006-06-30-749/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-2-ledd-1">Forskriften her trer i kraft 1. juli 2006.</article></article></section></main></body></html>