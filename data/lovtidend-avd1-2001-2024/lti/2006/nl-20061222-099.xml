<!DOCTYPE html><html lang="no"><head><title>Lov om endringar i pasientrettslova og biobanklova (helsehjelp og forsking  – personar utan samtykkekompetanse).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2006-12-22-99</dd><dt class="dokid">DokumentID</dt><dd class="dokid">LTI/lov/2006-12-22-99</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2006 hefte 16 s 2088</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1999-07-02-63</li><li>lov/2003-02-21-12</li></ul></dd><dt class="dateOfPublication">Kunngjort</dt><dd class="dateOfPublication">2006-12-22</dd><dt class="journalNumber">Journalnummer</dt><dd class="journalNumber">2006-1063</dd><dt class="titleShort">Korttittel</dt><dd class="titleShort">Endringslov til pasientrettslova og biobanklova</dd><dt class="title">Tittel</dt><dd class="title">Lov om endringar i pasientrettslova og biobanklova (helsehjelp og forsking  – personar utan samtykkekompetanse).</dd><dt class="miscInformation">Annet om dokumentet</dt><dd class="miscInformation">Ot.prp.nr.64 (2005–2006), Innst.O.nr.11 (2006–2007) og Besl.O.nr.33 (2006–2007). Odels- og lagtingsvedtak hhv. 4. og 13. desember 2006. Fremja av Helse- og omsorgsdepartementet.</dd><dt class="refid">RefID</dt><dd class="refid">lov/2006-12-22-99</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringar i pasientrettslova og biobanklova (helsehjelp og forsking – personar utan samtykkekompetanse).<ul class="tocSubUl"><li>I<ul class="tocSubUl"><li>§ 4-6. Om myndige pasienter som ikke har samtykkekompetanse</li><li>§ 4 A-1. Formål</li><li>§ 4 A-2. Virkeområde</li><li>§ 4 A-3. Adgang til å gi helsehjelp som pasienten motsetter seg</li><li>§ 4 A-4. Gjennomføring av helsehjelpen</li><li>§ 4 A-5. Vedtak om helsehjelp som pasienten motsetter seg</li><li>§ 4 A-6. Underretning</li><li>§ 4 A-7. Klage</li><li>§ 4 A-8. Overprøving og etterfølgende kontroll</li><li>§ 4 A-9. Forvaltningslovens anvendelse</li><li>§ 4 A-10. Domstolsprøving</li><li>§ 4 A-11. Forskrift</li></ul></li><li>II</li><li>III Iverksetjing</li></ul></li></ul></dd></dl></header><main class="documentBody" data-lovdata-URL="LTI/lov/2006-12-22-99" id="dokument"><h1>Lov om endringar i pasientrettslova og biobanklova (helsehjelp og forsking  – personar utan samtykkekompetanse).</h1><section class="section" data-name="kapI" id="kapittel-1" data-lovdata-URL="LTI/lov/2006-12-22-99/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 2. juli 1999 nr. 63 om pasientrettigheter (pasientrettighetsloven) skal dette endrast:</article> <article class="defaultP" margin-top="true">§ 4-6 ny overskrift skal lyde:</article><article class="futureLegalArticle" data-name="§4-6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4-6</span>. <span class="legalArticleTitle">Om myndige pasienter som ikke har samtykkekompetanse</span></span></article> <article class="defaultP" margin-top="true">§ 4-6 andre ledd skal lyde:</article><article class="legalP" id="kapittel-1-ledd-2">Helsehjelp som innebærer et alvorlig inngrep for pasienten, kan gis dersom det anses å være i pasientens interesse, og det er sannsynlig at pasienten ville ha gitt tillatelse til slik hjelp. Der det er mulig skal det innhentes informasjon fra pasientens nærmeste pårørende om hva pasienten ville ha ønsket. Slik helsehjelp kan besluttes av den som er ansvarlig for helsehjelpen, etter samråd med annet kvalifisert helsepersonell. Det skal fremgå av journalen hva pasientens nærmeste pårørende har opplyst, og hva annet kvalifisert helsepersonell har hatt av oppfatninger.</article> <article class="defaultP" margin-top="true">Nytt kapittel 4 A skal lyde:</article><span class="futuretitle" id="kapittel-1-foreslåttittel-1">Kapittel 4 A. Helsehjelp til pasienter uten samtykkekompetanse som motsetter seg helsehjelpen mv.</span><article class="futureLegalArticle" data-name="§4A-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4 A-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-2-ledd-1">Formålet med reglene i dette kapitlet er å yte nødvendig helsehjelp for å hindre vesentlig helseskade samt å forebygge og begrense bruk av tvang.</article><article class="legalP" id="kapittel-1-foreslåttparagraf-2-ledd-2">Helsehjelpen skal tilrettelegges med respekt for den enkeltes fysiske og psykiske integritet, og så langt som mulig være i overensstemmelse med pasientens selvbestemmelsesrett.</article></article><article class="futureLegalArticle" data-name="§4A-2" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4 A-2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-3-ledd-1">Kapitlet kommer til anvendelse når helsepersonell yter helsehjelp til pasienter over 16 år som mangler samtykkekompetanse, jf. kapittel 4, og som motsetter seg helsehjelpen.</article><article class="legalP" id="kapittel-1-foreslåttparagraf-3-ledd-2">Undersøkelse og behandling av psykisk lidelse uten eget samtykke kan likevel bare skje med hjemmel i lov 2. juli 1999 nr. 62 om psykisk helsevern.</article></article><article class="futureLegalArticle" data-name="§4A-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4 A-3</span>. <span class="legalArticleTitle">Adgang til å gi helsehjelp som pasienten motsetter seg</span></span><article class="legalP" id="kapittel-1-foreslåttparagraf-4-ledd-1">Før det kan ytes helsehjelp som pasienten motsetter seg, må tillitskapende tiltak ha vært forsøkt, med mindre det er åpenbart formålsløst å prøve dette.</article><article class="legalP" id="kapittel-1-foreslåttparagraf-4-ledd-2">Opprettholder pasienten sin motstand, eller vet helsepersonellet at vedkommende med stor sannsynlighet vil opprettholde sin motstand, kan det treffes vedtak om helsehjelp dersom<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">en unnlatelse av å gi helsehjelp kan føre til vesentlig helseskade for pasienten, og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">helsehjelpen anses nødvendig, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">tiltakene står i forhold til behovet for helsehjelpen.</article></article></li></ul></article><article class="legalP" id="kapittel-1-foreslåttparagraf-4-ledd-3">Selv om vilkårene i første og andre ledd er oppfylt, kan helsehjelp bare gis der dette etter en helhetsvurdering framtrer som den klart beste løsningen for pasienten. I vurderingen av om slik helsehjelp skal gis, skal det blant annet legges vekt på graden av motstand samt om det i nær fremtid kan forventes at pasienten vil kunne gjenvinne sin samtykkekompetanse.</article></article><article class="futureLegalArticle" data-name="§4A-4" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 4 A-4</span>. <span class="legalArticleTitle">Gjennomføring av helsehjelpen</span></span><article class="legalP" id="kapittel-1-foreslåttparagraf-5-ledd-1">Dersom vilkårene i § 4 A-3 er oppfylt, kan helsehjelp gjennomføres med tvang eller andre tiltak for å omgå motstand hos pasienten.</article><article class="legalP" id="kapittel-1-foreslåttparagraf-5-ledd-2">Pasienten kan blant annet legges inn ved helseinstitusjon og holdes tilbake der dersom det er nødvendig for å få gjennomført helsehjelpen.</article><article class="legalP" id="kapittel-1-foreslåttparagraf-5-ledd-3">Dersom lovens vilkår er oppfylt, kan videre varslingssystemer med tekniske innretninger og bevegelseshindrende tiltak som belter og lignende anvendes.</article><article class="legalP" id="kapittel-1-foreslåttparagraf-5-ledd-4">Helsehjelpen skal vurderes fortløpende og avbrytes straks lovens vilkår ikke lenger er til stede. Det skal særlig legges vekt på om helsehjelpen viser seg å ikke ha ønsket virkning, eller har uforutsette negative virkninger.</article></article><article class="futureLegalArticle" data-name="§4A-5" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 4 A-5</span>. <span class="legalArticleTitle">Vedtak om helsehjelp som pasienten motsetter seg</span></span><article class="legalP" id="kapittel-1-foreslåttparagraf-6-ledd-1">Vedtak om helsehjelp etter dette kapitlet treffes av det helsepersonellet som er ansvarlig for helsehjelpen. Vedtak kan bare treffes for inntil ett år av gangen.</article><article class="legalP" id="kapittel-1-foreslåttparagraf-6-ledd-2">Dersom helsehjelpen innebærer et alvorlig inngrep for pasienten, skal det treffes vedtak av helsepersonell som nevnt i første ledd, etter samråd med annet kvalifisert helsepersonell. I vurderingen av hva som er et alvorlig inngrep for pasienten, skal det blant annet tas hensyn til om tiltaket innebærer inngrep i kroppen, bruk av reseptbelagte legemidler og graden av motstand. Dersom pasienten motsetter seg at helsehjelpen blir gjennomført ved innleggelse eller tilbakeholdelse i helseinstitusjon, eller motsetter seg bruk av bevegelseshindrende tiltak, skal det alltid regnes som alvorlig inngrep.</article><article class="legalP" id="kapittel-1-foreslåttparagraf-6-ledd-3">Vedtak om undersøkelse og behandling omfatter den pleie og omsorg som er nødvendig for å gjennomføre undersøkelsen og behandlingen. Dersom hovedformålet med helsehjelpen er pleie og omsorg, skal det treffes eget vedtak om dette.</article><article class="legalP" id="kapittel-1-foreslåttparagraf-6-ledd-4">Der det er mulig, skal det innhentes informasjon fra pasientens nærmeste pårørende om hva pasienten ville ha ønsket, før vedtak etter § 4 A-5 første og annet ledd treffes.</article></article><article class="futureLegalArticle" data-name="§4A-6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 4 A-6</span>. <span class="legalArticleTitle">Underretning</span></span><article class="legalP" id="kapittel-1-foreslåttparagraf-7-ledd-1">Pasienten og pasientens nærmeste pårørende skal snarest mulig underrettes om vedtak truffet etter § 4 A-5. Etterfølgende underretning til pasienten er likevel tilstrekkelig dersom underretningen vil medføre fare for at helsehjelpen ikke kan gjennomføres.</article><article class="legalP" id="kapittel-1-foreslåttparagraf-7-ledd-2">Underretningen skal opplyse om adgangen til å klage og til å uttale seg i saken.</article><article class="legalP" id="kapittel-1-foreslåttparagraf-7-ledd-3">Kopi av underretningen skal sendes den som har det overordnede faglige ansvaret for helsehjelpen. Videre skal kopi av vedtak etter § 4 A-5 sendes til helsetilsynet i fylket.</article></article><article class="futureLegalArticle" data-name="§4A-7" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 4 A-7</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-8-ledd-1">Vedtak om helsehjelp etter § 4 A-5 kan påklages til helsetilsynet i fylket av pasienten eller pasientens nærmeste pårørende.</article><article class="legalP" id="kapittel-1-foreslåttparagraf-8-ledd-2">Bestemmelsene i § 7-3 gjelder tilsvarende for klage etter paragrafen her.</article><article class="legalP" id="kapittel-1-foreslåttparagraf-8-ledd-3">Fristen for å klage til helsetilsynet i fylket er tre uker fra vedkommende fikk eller burde ha fått kjennskap til vedtaket.</article></article><article class="futureLegalArticle" data-name="§4A-8" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 4 A-8</span>. <span class="legalArticleTitle">Overprøving og etterfølgende kontroll</span></span><article class="legalP" id="kapittel-1-foreslåttparagraf-9-ledd-1">Helsetilsynet i fylket kan av eget tiltak overprøve vedtak som er truffet etter § 4 A-5.</article><article class="legalP" id="kapittel-1-foreslåttparagraf-9-ledd-2">Dersom et vedtak om helsehjelp etter dette kapitlet ikke er påklaget og helsehjelpen vedvarer, skal helsetilsynet i fylket, når det har gått tre måneder fra vedtaket ble truffet, av eget tiltak vurdere om det fortsatt er behov for helsehjelpen.</article></article><article class="futureLegalArticle" data-name="§4A-9" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 4 A-9</span>. <span class="legalArticleTitle">Forvaltningslovens anvendelse</span></span><article class="legalP" id="kapittel-1-foreslåttparagraf-10-ledd-1">Forvaltningsloven gjelder så langt den passer for vedtak etter § 4 A-5, med de særlige bestemmelser som er gitt i dette kapitlet.</article></article><article class="futureLegalArticle" data-name="§4A-10" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 4 A-10</span>. <span class="legalArticleTitle">Domstolsprøving</span></span><article class="legalP" id="kapittel-1-foreslåttparagraf-11-ledd-1">Vedtak i klagesak etter § 4 A-7 som innebærer innleggelse og tilbakeholdelse i institusjon, eller helsehjelp som strekker seg ut over tre måneder, kan av pasienten eller pasientens nærmeste pårørende bringes inn for retten etter reglene i lov 13. august 1915 om rettergangsmåten for tvistemål kapittel 33. Tilsvarende gjelder for helsetilsynet i fylkets vedtak om helsehjelp som innebærer innleggelse og tilbakeholdelse, eller som strekker seg ut over tre måneder, jf. § 4 A-8.</article></article><article class="futureLegalArticle" data-name="§4A-11" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 4 A-11</span>. <span class="legalArticleTitle">Forskrift</span></span><article class="legalP" id="kapittel-1-foreslåttparagraf-12-ledd-1">Departementet kan gi nærmere regler om gjennomføringen av helsehjelpen etter dette kapitlet og om saksbehandlingen, herunder hvilke krav som skal stilles til dokumentasjon av vedtak om helsehjelp.</article></article></section><section class="section" data-name="kapII" id="kapittel-2" data-lovdata-URL="LTI/lov/2006-12-22-99/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 21. februar 2003 nr. 12 om biobanker (biobankloven) skal dette endrast:</article> <article class="defaultP" margin-top="true">§ 12 femte ledd skal lyde:</article><article class="legalP" id="kapittel-2-ledd-2">For personer uten samtykkekompetanse etter pasientrettighetsloven § 4-3 gjelder pasientrettighetsloven §§ 4-4, 4-5 og 4-7 om samtykke til helsehjelp på andres vegne tilsvarende for samtykke til innsamling, oppbevaring og behandling av biobankmateriale til forskning.</article> <article class="defaultP" margin-top="true">§ 12 nytt sjette, sjuande og åttande ledd skal lyde:</article><article class="legalP" id="kapittel-2-ledd-3">For myndige personer uten samtykkekompetanse kan nærmeste pårørende etter pasientrettighetsloven § 1-3 gi samtykke til innsamling, oppbevaring og behandling av biobankmateriale til forskning på vedkommendes vegne.</article><article class="legalP" id="kapittel-2-ledd-4">Innsamling, oppbevaring og behandling av biobankmateriale etter sjette ledd kan bare finne sted dersom<ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-4-punkt-1"><article class="legalP" id="kapittel-2-ledd-4-punkt-1-ledd-1">eventuell risiko eller ulempe for personen er ubetydelig,</article></article></li><li data-li-identifier="b)" data-name="b)"><article class="listArticle" id="kapittel-2-ledd-4-punkt-2"><article class="legalP" id="kapittel-2-ledd-4-punkt-2-ledd-1">personen selv ikke motsetter seg det og det ikke er grunn til å tro at vedkommende ville ha motsatt seg dette dersom vedkommende hadde hatt samtykkekompetanse,</article></article></li><li data-li-identifier="c)" data-name="c)"><article class="listArticle" id="kapittel-2-ledd-4-punkt-3"><article class="legalP" id="kapittel-2-ledd-4-punkt-3-ledd-1">tilsvarende forskning ikke kan gjennomføres på personer med samtykkekompetanse, og</article></article></li><li data-li-identifier="d)" data-name="d)"><article class="listArticle" id="kapittel-2-ledd-4-punkt-4"><article class="legalP" id="kapittel-2-ledd-4-punkt-4-ledd-1">det er grunn til å anta at resultatene av forskningen kan være til nytte for den aktuelle person eller for andre personer i samme aldersgruppe, med samme sykdom eller forstyrrelse eller i samme tilstand.</article></article></li></ul></article><article class="legalP" id="kapittel-2-ledd-5">I kliniske nødssituasjoner der pasienten ikke er i stand til å avgi samtykke, og der det er umulig å innhente samtykke fra vedkommendes nærmeste pårørende, kan innsamling, oppbevaring og behandling av biobankmateriale til forskning bare skje dersom<ul class="defaultList"><li data-li-identifier="a)" data-name="a)"><article class="listArticle" id="kapittel-2-ledd-5-punkt-1"><article class="legalP" id="kapittel-2-ledd-5-punkt-1-ledd-1">eventuell risiko eller ulempe for personen er ubetydelig,</article></article></li><li data-li-identifier="b)" data-name="b)"><article class="listArticle" id="kapittel-2-ledd-5-punkt-2"><article class="legalP" id="kapittel-2-ledd-5-punkt-2-ledd-1">vedkommende ikke tidligere har uttrykt motforestillinger som er relevante for forskningen,</article></article></li><li data-li-identifier="c)" data-name="c)"><article class="listArticle" id="kapittel-2-ledd-5-punkt-3"><article class="legalP" id="kapittel-2-ledd-5-punkt-3-ledd-1">det bare er mulig å utføre forskningen i kliniske nødssituasjoner,</article></article></li><li data-li-identifier="d)" data-name="d)"><article class="listArticle" id="kapittel-2-ledd-5-punkt-4"><article class="legalP" id="kapittel-2-ledd-5-punkt-4-ledd-1">forskningen utvilsomt er berettiget på grunn av utsikten til resultater med stor forebyggende, diagnostisk eller terapeutisk verdi, og</article></article></li><li data-li-identifier="e)" data-name="e)"><article class="listArticle" id="kapittel-2-ledd-5-punkt-5"><article class="legalP" id="kapittel-2-ledd-5-punkt-5-ledd-1">vedkommende eller dennes nærmeste pårørende så snart som mulig blir gitt informasjon om innsamlingen, oppbevaringen og behandlingen av biobankmaterialet til forskning. Samtykke etter første, femte eller sjette ledd er en forutsetning for videre forskning og skal innhentes så snart som mulig.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2006-12-22-99/KAPITTEL_3"><h2 data-text-align="center">III<br />Iverksetjing</h2><article class="legalP" id="kapittel-3-ledd-1">Lova gjeld frå det tidspunktet Kongen bestemmer. Kongen kan setje i verk dei enkelte føresegnene til forskjellig tid.</article></section></main></body></html>