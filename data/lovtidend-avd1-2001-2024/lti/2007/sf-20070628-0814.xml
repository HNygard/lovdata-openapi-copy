<!DOCTYPE html><html lang="no"><head><title>Forskrift om stønad til dekning av utgifter til viktige legemidler mv. (blåreseptforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-28-814</dd><dt class="dokid">DokumentID</dt><dd class="dokid">LTI/forskrift/2007-06-28-814</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 7 s 983</dd><dt class="dateInForce">I kraft fra</dt><dd class="dateInForce">2008-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-18-330</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-14</li><li>lov/1994-08-05-55/§6-2</li></ul></dd><dt class="dateOfPublication">Kunngjort</dt><dd class="dateOfPublication">2007-07-04</dd><dt class="journalNumber">Journalnummer</dt><dd class="journalNumber">2007-0689</dd><dt class="titleShort">Korttittel</dt><dd class="titleShort">Blåreseptforskriften</dd><dt class="title">Tittel</dt><dd class="title">Forskrift om stønad til dekning av utgifter til viktige legemidler mv. (blåreseptforskriften)</dd><dt class="miscInformation">Annet om dokumentet</dt><dd class="miscInformation">Fastsatt av Helse- og omsorgsdepartementet 28. juni 2007 med hjemmel i lov 28. februar 1997 nr. 19 om folketrygd (folketrygdloven) § 5-14 fjerde ledd og lov 5. august 1994 nr. 55 om vern mot smittsomme sykdommer § 6-2.</dd><dt class="refid">RefID</dt><dd class="refid">forskrift/2007-06-28-814</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stønad til dekning av utgifter til viktige legemidler mv. (blåreseptforskriften)<ul class="tocSubUl"><li>§ 1. Formål</li><li>§ 1a. Saklig virkeområde</li><li>§ 2. Forhåndsgodkjent refusjon</li><li>§ 3. Refusjon etter individuell søknad</li><li>§ 4. Legemidler ved allmennfarlige smittsomme sykdommer</li><li>§ 5. Medisinsk forbruksmateriell</li><li>§ 6. Næringsmidler</li><li>§ 7. Forskrivning og utlevering fra apotek og bandasjist</li><li>§ 8. Egenandel</li><li>§ 9. Legers opplysningsplikt</li><li>§ 10. Opplysninger på blåresepter</li><li>§ 11. Sanksjoner</li><li>§ 12. Praktisk gjennomføring</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-28-814" id="dokument"><h1>Forskrift om stønad til dekning av utgifter til viktige legemidler mv. (blåreseptforskriften)</h1><article class="legalArticle" data-lovdata-URL="LTI/forskrift/2007-06-28-814/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med stønad etter denne forskrift er å bidra til å gi hel eller delvis kompensasjon for medlemmers nødvendige utgifter til legemidler, medisinsk forbruksmateriell og næringsmidler ved sykdom, samt bidra til at pasienter eller folketrygden ikke påføres unødvendige utgifter.</article></article><article class="legalArticle" data-lovdata-URL="LTI/forskrift/2007-06-28-814/§1a" data-name="§1a" id="paragraf-2"><h2 class="legalArticleHeader"><span class="legalArticleValue">§ 1a</span>. <span class="legalArticleTitle">Saklig virkeområde</span></h2><article class="legalP" id="paragraf-2-ledd-1">Folketrygden yter stønad til dekning av nødvendige utgifter etter denne forskriften i forbindelse med behandling av en sykdom som er gått inn i en langvarig fase og det er behov for langvarig behandling eller bruk av legemidler, dietetiske næringsmidler eller medisinsk forbruksmateriell. Dette vilkåret gjelder ikke for stønad til legemidler etter § 4.</article><article class="legalP" id="paragraf-2-ledd-2">Det ytes ikke stønad etter denne forskriften i den utstrekning det offentlige yter stønad etter annen lovgivning jf. folketrygdloven § 5-1.</article><article class="legalP" id="paragraf-2-ledd-3">Denne forskriften begrenser ikke adgangen til å yte bidrag til legemidler etter § 5-22 i folketrygdloven.</article></article><article class="legalArticle" data-lovdata-URL="LTI/forskrift/2007-06-28-814/§2" data-name="§2" id="paragraf-3"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forhåndsgodkjent refusjon</span></h2><article class="legalP" id="paragraf-3-ledd-1">Stønad i form av forhåndsgodkjent refusjon gis for legemidler som er oppført på refusjonslisten, jf. forskrift 22. desember 1999 nr. 1559 om legemidler § 14-4, dersom legemidlet er forskrevet i samsvar med de vilkår og begrensninger som fremgår av refusjonslisten.</article></article><article class="legalArticle" data-lovdata-URL="LTI/forskrift/2007-06-28-814/§3" data-name="§3" id="paragraf-4"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Refusjon etter individuell søknad</span></h2><article class="legalP" id="paragraf-4-ledd-1">Dersom kriteriene for forhåndgodkjent refusjon etter § 2 ikke er oppfylt, kan Arbeids- og velferdsdirektoratet:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Dersom særlige grunner foreligger, yte stønad til et legemiddel som ikke er oppført i refusjonslisten for den aktuelle refusjonskoden. Stønad forutsetter at den aktuelle bruken er dekket av en refusjonskode i refusjonslisten.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Unntaksvis yte stønad til kostbare legemidler som brukes i behandling av kroniske sykdommer som ikke er nevnt i refusjonslisten.</article></article></li></ul></article><article class="legalP" id="paragraf-4-ledd-2">Stønad etter denne bestemmelsen vurderes på bakgrunn av individuell søknad. Arbeids- og velferdsdirektoratet kan fastsette nærmere bestemmelser for utforming av slik søknad.</article><article class="legalP" id="paragraf-4-ledd-3">Arbeids- og velferdsdirektoratet kan stille nærmere vilkår for stønad etter denne bestemmelsen.</article><article class="legalP" id="paragraf-4-ledd-4">Vedtak om refusjon for bestemte legemidler kan ikke påberopes overfor folketrygden, dersom finansieringsansvaret for legemidlene er overført til regionale helseforetak.</article></article><article class="legalArticle" data-lovdata-URL="LTI/forskrift/2007-06-28-814/§4" data-name="§4" id="paragraf-5"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Legemidler ved allmennfarlige smittsomme sykdommer</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Folketrygden yter stønad til legemidler ved allmennfarlige smittsomme sykdommer etter denne paragrafen til den som oppholder seg i Norge, selv om vedkommende ikke er medlem i trygden. Med allmennfarlige smittsomme sykdommer menes følgende sykdommer (se forskrift 1. januar 1995 nr. 100 om allmennfarlige smittsomme sykdommer):</article></article></li><li><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Botulisme</article></article></li><li><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Chlamydiainfeksjon, genital</article></article></li><li><article class="listArticle" id="paragraf-5-punkt-4"><article class="legalP" id="paragraf-5-punkt-4-ledd-1">Difteri</article></article></li><li><article class="listArticle" id="paragraf-5-punkt-5"><article class="legalP" id="paragraf-5-punkt-5-ledd-1">Flekktyfus</article></article></li><li><article class="listArticle" id="paragraf-5-punkt-6"><article class="legalP" id="paragraf-5-punkt-6-ledd-1">Gonore</article></article></li><li><article class="listArticle" id="paragraf-5-punkt-7"><article class="legalP" id="paragraf-5-punkt-7-ledd-1">Gulfeber</article></article></li><li><article class="listArticle" id="paragraf-5-punkt-8"><article class="legalP" id="paragraf-5-punkt-8-ledd-1">Hemoragisk feber</article></article></li><li><article class="listArticle" id="paragraf-5-punkt-9"><article class="legalP" id="paragraf-5-punkt-9-ledd-1">Hepatitt A-virusinfeksjon</article></article></li><li><article class="listArticle" id="paragraf-5-punkt-10"><article class="legalP" id="paragraf-5-punkt-10-ledd-1">Hepatitt B-virusinfeksjon</article></article></li><li><article class="listArticle" id="paragraf-5-punkt-11"><article class="legalP" id="paragraf-5-punkt-11-ledd-1">Hepatitt C-virusinfeksjon</article></article></li><li><article class="listArticle" id="paragraf-5-punkt-12"><article class="legalP" id="paragraf-5-punkt-12-ledd-1">Hepatitt E-virusinfeksjon</article></article></li><li><article class="listArticle" id="paragraf-5-punkt-13"><article class="legalP" id="paragraf-5-punkt-13-ledd-1">HIV-infeksjon</article></article></li><li><article class="listArticle" id="paragraf-5-punkt-14"><article class="legalP" id="paragraf-5-punkt-14-ledd-1">Kikhoste</article></article></li><li><article class="listArticle" id="paragraf-5-punkt-15"><article class="legalP" id="paragraf-5-punkt-15-ledd-1">Kolera</article></article></li><li><article class="listArticle" id="paragraf-5-punkt-16"><article class="legalP" id="paragraf-5-punkt-16-ledd-1">Legionellose</article></article></li><li><article class="listArticle" id="paragraf-5-punkt-17"><article class="legalP" id="paragraf-5-punkt-17-ledd-1">Lepra</article></article></li><li><article class="listArticle" id="paragraf-5-punkt-18"><article class="legalP" id="paragraf-5-punkt-18-ledd-1">Meningokokksykdom</article></article></li><li><article class="listArticle" id="paragraf-5-punkt-19"><article class="legalP" id="paragraf-5-punkt-19-ledd-1">Miltbrann</article></article></li><li><article class="listArticle" id="paragraf-5-punkt-20"><article class="legalP" id="paragraf-5-punkt-20-ledd-1">Paratyfoidfeber</article></article></li><li><article class="listArticle" id="paragraf-5-punkt-21"><article class="legalP" id="paragraf-5-punkt-21-ledd-1">Pest</article></article></li><li><article class="listArticle" id="paragraf-5-punkt-22"><article class="legalP" id="paragraf-5-punkt-22-ledd-1">Poliomyelitt</article></article></li><li><article class="listArticle" id="paragraf-5-punkt-23"><article class="legalP" id="paragraf-5-punkt-23-ledd-1">Rabies</article></article></li><li><article class="listArticle" id="paragraf-5-punkt-24"><article class="legalP" id="paragraf-5-punkt-24-ledd-1">Shigellose</article></article></li><li><article class="listArticle" id="paragraf-5-punkt-25"><article class="legalP" id="paragraf-5-punkt-25-ledd-1">Syfilis</article></article></li><li><article class="listArticle" id="paragraf-5-punkt-26"><article class="legalP" id="paragraf-5-punkt-26-ledd-1">Tilbakefallsfeber</article></article></li><li><article class="listArticle" id="paragraf-5-punkt-27"><article class="legalP" id="paragraf-5-punkt-27-ledd-1">Tuberkulose</article></article></li><li><article class="listArticle" id="paragraf-5-punkt-28"><article class="legalP" id="paragraf-5-punkt-28-ledd-1">Tyfoidfeber</article></article></li><li><article class="listArticle" id="paragraf-5-punkt-29"><article class="legalP" id="paragraf-5-punkt-29-ledd-1">Sykdom forårsaket av enteropatogen E. coli (enterohemoragisk E. coli/EHEC, enteroinvasiv E. coli/EIEC, enteropatogen E. coli/EPEC, enterotoksigen E. coli/ETEC, enteroaggregativ E. coli/EAggEC)</article></article></li><li><article class="listArticle" id="paragraf-5-punkt-30"><article class="legalP" id="paragraf-5-punkt-30-ledd-1">Sykdom forårsaket av meticillin-resistente gule stafylokokker</article></article></li><li><article class="listArticle" id="paragraf-5-punkt-31"><article class="legalP" id="paragraf-5-punkt-31-ledd-1">Sykdom forårsaket av multiresistente pneumokokker</article></article></li><li><article class="listArticle" id="paragraf-5-punkt-32"><article class="legalP" id="paragraf-5-punkt-32-ledd-1">Sykdom forårsaket av vancomycin-resistente enterokokker.</article></article></li><li data-li-identifier="2." data-name="2."><article class="listArticle" id="paragraf-5-punkt-33"><article class="legalP" id="paragraf-5-punkt-33-ledd-1">Det ytes stønad til utgifter til antiinfektive legemidler (ATC-kode J) til behandling av allmennfarlige smittsomme sykdommer.</article><article class="legalP" id="paragraf-5-punkt-33-ledd-2">Legemidler til behandling av tuberkulose rekvireres og utleveres fra sykehusapoteket ved Rikshospitalet. Det skal opplyses om pasientens navn og fødselsnummer og behandlende leges fulle navn og arbeidssted. Nasjonalt folkehelseinstitutt må for den enkelte pasient godkjenne utlevering av Rifampicin. Til pasienter under behandling for tuberkulose ytes det også stønad til vitamin B6 (pyridoksin) ved truende polynevritt-komplikasjon.</article><article class="legalP" id="paragraf-5-punkt-33-ledd-3">Oppgjør for legemidler til behandling av tuberkulose foretas av det organ i Arbeids- og velferdsetaten som Arbeids- og velferdsdirektoratet bestemmer.</article><article class="legalP" id="paragraf-5-punkt-33-ledd-4">Det ytes ikke stønad etter denne paragrafen til legemidler til behandling av infeksjoner med atypiske mykobakterier. Det kan etter søknad ytes stønad etter § 3.</article><article class="legalP" id="paragraf-5-punkt-33-ledd-5">Det ytes stønad til immunstimulerende legemidler (ATC-kode L03A) til behandling av allmennfarlige smittsomme sykdommer i henhold til retningslinjer gitt av departementet.</article><article class="legalP" id="paragraf-5-punkt-33-ledd-6">Legemiddelbehandling av HIV-infeksjon skal være instituert ved infeksjons-medisinsk sykehusavdeling eller poliklinikk eller av spesialist i vedkommende spesialitet. Legen kan rekvirere legemidlene til seg selv for å bevare pasientenes anonymitet.</article><article class="legalP" id="paragraf-5-punkt-33-ledd-7">Det ytes stønad til antiinfektive legemidler til forebygging av allmennfarlige smittsomme sykdommer hos personer som etter en faglig vurdering antas å være i særlig fare for å bli smittet i Norge.</article></article></li><li data-li-identifier="3." data-name="3."><article class="listArticle" id="paragraf-5-punkt-34"><article class="legalP" id="paragraf-5-punkt-34-ledd-1">Det ytes stønad til vaksiner, immunglobuliner og immunsera til forebygging og behandling av allmennfarlige smittsomme sykdommer i henhold til følgende tabell: <table><thead><tr><th data-text-align="left" data-vertical-align="top"><i>Sykdom</i></th><th data-text-align="left" data-vertical-align="top"><i>Preparater</i></th><th data-text-align="left" data-vertical-align="top"><i>Indikasjoner</i></th></tr></thead><tbody><tr><td data-text-align="left" data-vertical-align="top">Botulisme</td><td data-text-align="left" data-vertical-align="top">Botulisme antiserum</td><td data-text-align="left" data-vertical-align="top">Til personer med botulisme.</td></tr><tr><td data-text-align="left" data-vertical-align="top">Difteri</td><td data-text-align="left" data-vertical-align="top">Difterivaksine eller difteri-stivkrampe-vaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Difteri antiserum</td><td data-text-align="left" data-vertical-align="top">Til personer med difteri.</td></tr><tr><td data-text-align="left" data-vertical-align="top">Flekktyfus</td><td data-text-align="left" data-vertical-align="top">Flekktyfusvaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top">Gulfeber</td><td data-text-align="left" data-vertical-align="top">Gulfebervaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top">Hepatitt A</td><td data-text-align="left" data-vertical-align="top">Hepatitt A vaksine</td><td data-text-align="left" data-vertical-align="top">Brukt pre- og posteksposisjonelt etter retningslinjer gitt av departementet.</td></tr><tr><td data-text-align="left" data-vertical-align="top">Hepatitt B</td><td data-text-align="left" data-vertical-align="top">Hepatitt B-vaksine</td><td data-text-align="left" data-vertical-align="top">Brukt pre- og posteksposisjonelt etter retningslinjer gitt av departementet.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Hepatitt B immunglobulin</td><td data-text-align="left" data-vertical-align="top">Brukt posteksposisjonelt etter retningslinjer gitt av departementet.</td></tr><tr><td data-text-align="left" data-vertical-align="top">Kikhoste</td><td data-text-align="left" data-vertical-align="top">Kikhostevaksine</td><td data-text-align="left" data-vertical-align="top">Til uvaksinerte eller delvis vaksinerte nærkontakter under 2 år av person med kikhoste.</td></tr><tr><td data-text-align="left" data-vertical-align="top">Kolera</td><td data-text-align="left" data-vertical-align="top">Koleravaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top">Meningokokk-sykdom</td><td data-text-align="left" data-vertical-align="top">Meningokokk A+C-vaksine og meningokokk C konjugat-vaksine.</td><td data-text-align="left" data-vertical-align="top">Til personer under 25 år uten miltfunksjon.<br />Til nærkontakter av personer med meningokokk A- eller C-sykdom.</td></tr><tr><td data-text-align="left" data-vertical-align="top">Pest</td><td data-text-align="left" data-vertical-align="top">Pestvaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top">Pneumokokk-sykdom (resistent)</td><td data-text-align="left" data-vertical-align="top">Pneumokokkvaksine</td><td data-text-align="left" data-vertical-align="top">Til personer med HIV-infeksjon.<br />Til personer uten miltfunksjon.</td></tr><tr><td data-text-align="left" data-vertical-align="top">Poliomyelitt</td><td data-text-align="left" data-vertical-align="top">Poliovaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr><tr><td data-text-align="left" data-vertical-align="top">Rabies</td><td data-text-align="left" data-vertical-align="top">Rabiesvaksine<br />Rabiesimmunglobulin</td><td data-text-align="left" data-vertical-align="top">Brukt posteksposisjonelt.</td></tr><tr><td data-text-align="left" data-vertical-align="top">Tuberkulose</td><td data-text-align="left" data-vertical-align="top">BCG-vaksine</td><td data-text-align="left" data-vertical-align="top">Etter forskrift om tuberkulosekontroll.</td></tr><tr><td data-text-align="left" data-vertical-align="top">Tyfoidfeber</td><td data-text-align="left" data-vertical-align="top">Tyfoidfebervaksine</td><td data-text-align="left" data-vertical-align="top">Til særlig smitteutsatte personer ved utbrudd i Norge.</td></tr></tbody></table></article><article class="legalP" id="paragraf-5-punkt-34-ledd-2">Preparatene rekvireres fra og utleveres av Nasjonalt folkehelseinstitutt som foretar en nærmere vurdering av om indikasjonen i det enkelte tilfelle er i samsvar med denne paragrafen.</article><article class="legalP" id="paragraf-5-punkt-34-ledd-3">Oppgjør for legemidler, vaksiner og sera som utleveres av Nasjonalt folkehelseinstitutt foretas av det organ i Arbeids- og velferdsetaten som Arbeids- og velferdsdirektoratet bestemmer.</article><article class="legalP" id="paragraf-5-punkt-34-ledd-4">Utgifter til vaksiner for beskyttelse på reiser utenfor Norge dekkes ikke av folketrygden.</article></article></li></ul></article><article class="legalArticle" data-lovdata-URL="LTI/forskrift/2007-06-28-814/§5" data-name="§5" id="paragraf-6"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Medisinsk forbruksmateriell</span></h2><article class="legalP" id="paragraf-6-ledd-1">Folketrygden yter stønad til følgende medisinsk forbruksmateriell:<ul class="defaultList"><li data-li-identifier="1." data-name="1."><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">Bleier og annet materiell som må skiftes med visse mellomrom ved inkontinens som følge av varige forstyrrelser av endetarmens eller urinblærens funksjon.</article></article></li><li data-li-identifier="2." data-name="2."><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">Kateter og annet materiell som må skiftes med visse mellomrom ved urinretensjon på grunn av varige forstyrrelser av urinblærens funksjon.</article></article></li><li data-li-identifier="3." data-name="3."><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">Bandasjemateriell og kanyler o.l. som nyttes etter operasjoner i strupe og luftveier med langvarige eller varige fistler.</article></article></li><li data-li-identifier="4." data-name="4."><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">Ved diabetes ytes det stønad til penner, sprøyter, forbruksmateriell til inhalator, spisser, lansetter, materiell til måling av sukker og ketoner i blod og urin, og inneliggende insulinkanyle/insulinknapp. For personer over 16 år er det et vilkår for rett til stønad til inneliggende insulinkanyle/insulinknapp at vedkommende har vesentlige problemer med injeksjonene.</article></article></li><li data-li-identifier="5." data-name="5."><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">Stomiposer og annet materiell som må skiftes med visse mellomrom pga. stomier fra tarm og urinveier. Når det ytes stønad til stomiposer kan det også ytes stønad til stomitang.</article></article></li><li data-li-identifier="6." data-name="6."><article class="listArticle" id="paragraf-6-ledd-1-punkt-6"><article class="legalP" id="paragraf-6-ledd-1-punkt-6-ledd-1">Ved blødersykdom ytes det stønad til blodstillende produkter, og til sprøyter, spisser, kompresser og annet nødvendig utstyr for å få satt transfusjoner av faktorkonsentrater. Det ytes stønad til inntil 400 sprøyter og spisser pr. år. Til pasienter under 16 år og til pasienter som på grunn av spesielle forhold trenger flere enn 400 sprøyter og spisser pr. år, ytes det stønad til det nødvendige antall etter begrunnet henvisning fra lege.</article></article></li><li data-li-identifier="7." data-name="7."><article class="listArticle" id="paragraf-6-ledd-1-punkt-7"><article class="legalP" id="paragraf-6-ledd-1-punkt-7-ledd-1">Ved kronisk obstruktiv lungesykdom og asthma bronchiale ytes det stønad til sprøyter, spisser, fysiologisk saltvann, sterilt vann, PEF-målere, inntil 2 inhalasjonskamre med eller uten maske pr. år og transtracheal oksygenkatetere og forlengelsesslanger. Det ytes stønad til inntil 400 sprøyter og spisser pr. år. Til pasienter under 16 år og til pasienter som på grunn av spesielle forhold trenger flere enn 400 sprøyter og spisser pr. år, ytes det stønad til det nødvendige antall etter begrunnet henvisning fra lege. Anskaffelse av PEF-målere bør være tilrådd av spesialist i lungesykdommer, indremedisin eller barnesykdommer.</article></article></li><li data-li-identifier="8." data-name="8."><article class="listArticle" id="paragraf-6-ledd-1-punkt-8"><article class="legalP" id="paragraf-6-ledd-1-punkt-8-ledd-1">Til barn med veksthormonforstyrrelse ytes det stønad til penner, sprøyter og spisser til injeksjon av veksthormonpreparater. Det ytes stønad til enten inntil 400 sprøyter og spisser pr. år eller til 3 penner i pasientens behandlingsperiode og inntil 400 spisser pr. år. Til pasienter som på grunn av spesielle forhold trenger flere enn 400 sprøyter og spisser pr. år, ytes det stønad til det nødvendige antall etter begrunnet anvisning fra lege. Behandlingsutstyret må være instituert i sykehus eller sykehuspoliklinikk, som også må være ansvarlig for kontroll og oppfølging av behandlingen.</article></article></li><li data-li-identifier="9." data-name="9."><article class="listArticle" id="paragraf-6-ledd-1-punkt-9"><article class="legalP" id="paragraf-6-ledd-1-punkt-9-ledd-1">For nyretransplanterte ytes det stønad til teststrimler til måling av blod og proteiner i urin. Det ytes stønad til inntil 400 teststrimler pr. år etter anvisning fra spesialist i indremedisin.</article></article></li><li data-li-identifier="10." data-name="10."><article class="listArticle" id="paragraf-6-ledd-1-punkt-10"><article class="legalP" id="paragraf-6-ledd-1-punkt-10-ledd-1">Hoftebeskytter til personer med osteoporose med tidligere lavenergibrudd og til personer med vesentlig svekket benstruktur som på grunn av medikamentbruk og helseplager har økt risiko for å falle. Hoftebeskytteren må være rekvirert av lege. Det kan ekspederes/utleveres inntil 4 hoftebeskyttere per år.</article></article></li></ul></article><article class="legalP" id="paragraf-6-ledd-2">Arbeids- og velferdsdirektoratet kan inngå avtale med leverandør om levering av og priser på utstyr og produkter som nevnt i første ledd. Når avtale er inngått, ytes det ikke stønad til annet utstyr/andre produkter av tilsvarende art. Stønad til utstyr/produkter kan begrenses til et beløp som fastsettes av Arbeids- og velferdsdirektoratet. Arbeids- og velferdsdirektoratet kan også på grunnlag av bruksverdien inndele utstyret/produktene i grupper og fastsette en egen referansepris for utstyr/produkter i samme gruppe. Referanseprisen er det maksimale beløp som folketrygden kan dekke.</article></article><article class="legalArticle" data-lovdata-URL="LTI/forskrift/2007-06-28-814/§6" data-name="§6" id="paragraf-7"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Næringsmidler</span></h2><article class="legalP" id="paragraf-7-ledd-1">Folketrygden yter stønad til næringsmidler ved:<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Sykelige prosesser som affiserer munn, svelg og spiserør og som hindrer tilførsel av vanlig mat.</article></article></li><li><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Sykelige prosesser som affiserer mage eller tarm, og som hindrer opptak av viktige næringsstoffer.</article></article></li><li><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Stoffskiftesykdom (metabolsk sykdom).</article></article></li><li><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Behandlingsrefraktær epilepsi (ketogen diett).</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">Laktose-, melkeproteinintoleranse eller -allergi hos barn under 10 år.</article></article></li><li data-li-identifier="3." data-name="3."><article class="listArticle" id="paragraf-7-ledd-1-punkt-6"><article class="legalP" id="paragraf-7-ledd-1-punkt-6-ledd-1">Fenylketonuri (Føllings sykdom).</article></article></li><li data-li-identifier="4." data-name="4."><article class="listArticle" id="paragraf-7-ledd-1-punkt-7"><article class="legalP" id="paragraf-7-ledd-1-punkt-7-ledd-1">Behandling av kreft/immunsvikt eller annen sykdom som medfører så sterk svekkelse at næringstilskudd er påkrevd.</article></article></li></ul></article><article class="legalP" id="paragraf-7-ledd-2">Stønad etter punkt 1, 2 og 4 i denne bestemmelsen må i hvert enkelt tilfelle godkjennes av det organ i Arbeids- og velferdsetaten som Arbeids- og velferdsdirektoratet bestemmer.</article><article class="legalP" id="paragraf-7-ledd-3">Arbeids- og velferdsdirektoratet kan inngå avtale med leverandør om levering av og priser på næringsmidler til spesielle medisinske formål som nevnt i første ledd. Når slik avtale er inngått, ytes det ikke stønad til andre produkter av tilsvarende art. Stønad til spesielle medisinske formål nevnt i første ledd begrenses til et beløp som fastsettes av Arbeids- og velferdsdirektoratet. Arbeids- og velferdsdirektoratet kan også på grunnlag av bruksverdien inndele næringsmidlene i grupper og fastsette en egen referansepris for næringsmidler i samme gruppe. Referanseprisen er det maksimale beløp som folketrygden kan dekke.</article><article class="legalP" id="paragraf-7-ledd-4">Arbeids- og velferdsetaten kan når særlige grunner taler for det, godkjenne at det ytes stønad til andre næringsmidler enn de det er inngått avtale om levering av og pris på etter de kriterier som er nevnt i første ledd. Vilkårene i tredje ledd gjelder ikke når det ytes stønad etter dette leddet.</article></article><article class="legalArticle" data-lovdata-URL="LTI/forskrift/2007-06-28-814/§7" data-name="§7" id="paragraf-8"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forskrivning og utlevering fra apotek og bandasjist</span></h2><article class="legalP" id="paragraf-8-ledd-1">Den enkelte resept må ikke lyde på mer enn tre måneders forbruk, men kan reitereres for inntil ett års forbruk.</article><article class="legalP" id="paragraf-8-ledd-2">Det må likevel ikke utleveres produkter for mer enn tre måneders forbruk om gangen. Ved lengre utenlandsopphold kan det likevel utleveres produkter for inntil ett års forbruk om gangen.</article><article class="legalP" id="paragraf-8-ledd-3">Dersom det finnes flere preparater med samme virkestoff og som regnes som medisinsk likeverdige, skal legen forskrive det billigste preparatet hvis ikke tungtveiende grunner tilsier noe annet. Ved igangværende behandling skal legen vurdere om det uten skadevirkninger kan skiftes over til billigste preparat.</article></article><article class="legalArticle" data-lovdata-URL="LTI/forskrift/2007-06-28-814/§8" data-name="§8" id="paragraf-9"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Egenandel</span></h2><article class="legalP" id="paragraf-9-ledd-1">Medlemmet skal betale en egenandel på 36 prosent av reseptbeløpet, men ikke mer enn 510 kroner pr. resept. Barn under 12 år og minstepensjonister skal ikke betale egenandel. Arbeids- og velferdsdirektoratet kan fastsette retningslinjer for hvilke personer som regnes som minstepensjonister. Ved reitererte resepter skal det betales ny egenandel etter utlevering av et kvantum svarende til tre måneders forbruk.</article><article class="legalP" id="paragraf-9-ledd-2">Dersom pasienten krever å få utlevert et legemiddel som har høyere utsalgspris enn det legemiddel apoteket foreslår bytte til, og rekvirenten ikke har reservert seg mot generisk bytte, beregnes pasientens egenandel av apotekets utsalgspris for det legemiddel det foreslås bytte til. I slike tilfeller gis det refusjon fra folketrygden for apotekets utsalgspris for det legemidlet som apoteket har foreslått bytte til, fratrukket pasientens egenandel. I tillegg kan apoteket kreve at pasienten betaler mellomlegget mellom apotekets utsalgs-pris for det legemiddel det foreslås bytte til og faktisk utsalgspris for det legemiddel pasienten krever. Dette mellomlegget kan ikke føres opp på pasientens egenandelskort.</article><article class="legalP" id="paragraf-9-ledd-3">Dersom pasienten krever å få utlevert et legemiddel som har høyere utsalgspris enn trinnpris, og rekvirenten ikke har reservert seg mot generisk bytte, beregnes pasientens egenandel av trinnprisen. For legemidler på trinnpris gis det refusjon fra folketrygden etter bestemmelsene i legemiddelforskriften § 12-17. I tillegg kan apoteket kreve mellomlegget mellom trinnprisen og faktisk utsalgspris av pasienten. Dette mellomlegget skal ikke føres opp på pasientens egenandelskort.</article><article class="legalP" id="paragraf-9-ledd-4">Ved kjøp av utstyr og produkter, herunder næringsmidler til spesielle medisinske formål, hvor prisen overstiger det maksimumsbeløp som er fastsatt av Arbeids- og velferdsdirektoratet, beregnes en egenandel av maksimumsbeløpet. Det overskytende beløp betales av medlemmet, men medregnes ikke under egenandelstaket.</article><article class="legalP" id="paragraf-9-ledd-5">Det ytes stønad til full dekning av utgifter til legemidler forskrevet for allmennfarlige smittsomme sykdommer etter § 4 og for legemidler i refusjonslisten forskrevet på følgende refusjonskoder:<p class="leddfortsettelse">B90 HIV-sykdom/AIDS (ICPC-2)</p><p class="leddfortsettelse">B99 Immunsvikt INA (ICPC-2)</p><p class="leddfortsettelse">B20 HIV-sykdom med infek.sykd. og parasittsykdommer som følge (ICD-10)</p><p class="leddfortsettelse">B21 HIV-sykdom med ondartede svulster som følge (ICD-10)</p><p class="leddfortsettelse">B22 HIV-sykdom med andre spesifiserte sykdommer som følge (ICD-10)</p><p class="leddfortsettelse">B23 HIV-sykdom med andre tilstander som følge (ICD-10)</p><p class="leddfortsettelse">B24 Uspesifisert humant immunsviktvirussykdom [HIV-sykdom] (ICD-10)</p><p class="leddfortsettelse">Z21 Symptomfri bærer av humant immunsviktvirus [HIV] (ICD-10)</p><p class="leddfortsettelse">D80 Immunsvikt med overveiende antistoffmangel (ICD-10)</p><p class="leddfortsettelse">D81 Kombinert immunsvikt (ICD-10)</p><p class="leddfortsettelse">D82 Immunsvikt forbundet med andre større defekter (ICD-10)</p><p class="leddfortsettelse">D83 Vanlig variabel immunsvikt (ICD-10)</p><p class="leddfortsettelse">D84 Annen immunsvikt (ICD-10).</p></article></article><article class="legalArticle" data-lovdata-URL="LTI/forskrift/2007-06-28-814/§9" data-name="§9" id="paragraf-10"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Legers opplysningsplikt</span></h2><article class="legalP" id="paragraf-10-ledd-1">Legen plikter uten ugrunnet opphold og uten godtgjørelse å gi Arbeids- og velferdsetaten nødvendige opplysninger, herunder relevante opplysninger i journal og epikrise, i forbindelse med kontroll av forskrivning av legemidler i henhold til denne forskriften.</article></article><article class="legalArticle" data-lovdata-URL="LTI/forskrift/2007-06-28-814/§10" data-name="§10" id="paragraf-11"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysninger på blåresepter</span></h2><article class="legalP" id="paragraf-11-ledd-1">Ved rekvirering av legemidler som refunderes etter bestemmelsene i denne forskrift, skal resepten utfylles i samsvar med bestemmelsene i forskrift 27. april 1998 nr 455 om rekvirering og utlevering av legemidler fra apotek. I tillegg skal resepten innholde følgende opplysninger som er nødvendige for at Arbeids- og velferdsetaten skal kunne vurdere krav om slik stønad:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">Refusjonskode dersom legemidlet har forhåndsgodkjent refusjon etter § 2,</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">Refusjonskode ved søknad om individuell refusjon etter § 3 første ledd bokstav a),</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">Angivelse av hjemmel (§) ved søknad om refusjon etter § 3 første ledd bokstav b), og etter § 4, § 5 og § 6</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">Legens eventuelle reservasjon mot bytte etter apotekloven § 6-6 andre ledd,</article></article></li><li data-li-identifier="e)" data-name="e)"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">Dokumentasjon av refusjonsvilkår som i henhold til refusjonslisten skal fremgå av resepten.</article></article></li></ul></article><article class="legalP" id="paragraf-11-ledd-2">Opplysningene påføres uten hinder av taushetsplikten.</article></article><article class="legalArticle" data-lovdata-URL="LTI/forskrift/2007-06-28-814/§11" data-name="§11" id="paragraf-12"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner</span></h2><article class="legalP" id="paragraf-12-ledd-1">Det organ i Arbeids- og velferdsetaten som Arbeids- og velferdsdirektoratet bestemmer, kan bestemme at det ikke skal ytes godtgjørelse for behandling eller tjenester som en lege utfører dersom vedkommende:<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">forskriver legemidler i strid med bestemmelsene i eller i medhold av folketrygdloven,</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">ikke etterkommer Arbeids- og velferdsetatens krav om å gi nødvendige opplysninger eller</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">gir misvisende opplysninger eller erklæringer som kan føre til misbruk av trygdeytelser.</article></article></li></ul></article><article class="legalP" id="paragraf-12-ledd-2">I tilfeller som nevnt i første ledd, plikter trygden heller ikke å yte stønad på grunnlag av erklæringer, rekvisisjoner og resepter fra vedkommende. Når forholdene tilsier det, kan vedtaket både begrenses i tid og til å omfatte visse grupper av preparater som går inn under denne forskriften.</article></article><article class="legalArticle" data-lovdata-URL="LTI/forskrift/2007-06-28-814/§12" data-name="§12" id="paragraf-13"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Praktisk gjennomføring</span></h2><article class="legalP" id="paragraf-13-ledd-1">Arbeids- og velferdsdirektoratet kan gi nærmere bestemmelser om den praktiske gjennomføringen av denne forskriften, herunder bestemmelser om direkte oppgjør med tjenesteytere.</article></article><article class="legalArticle" data-lovdata-URL="LTI/forskrift/2007-06-28-814/§13" data-name="§13" id="paragraf-14"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften gjelder fra 1. mars 2008. Fra samme tidspunkt oppheves forskrift 18. april 1997 nr. 330 om stønad til dekning av utgifter til viktige legemidler og spesielt medisinsk utstyr.</article></article></main></body></html>