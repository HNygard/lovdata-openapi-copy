<!DOCTYPE html><html lang="no"><head><title>Forskrift om selvbygde luftfartøy (selvbyggerforskriften), (BSL B 3-1)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-26-721</dd><dt class="dokid">DokumentID</dt><dd class="dokid">LTI/forskrift/2007-06-26-721</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 6 s 953</dd><dt class="dateInForce">I kraft fra</dt><dd class="dateInForce">2007-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-27-712</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§4-1</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2007-06-29</dd><dt class="journalNumber">Journalnummer</dt><dd class="journalNumber">2007-0613</dd><dt class="titleShort">Korttittel</dt><dd class="titleShort">Selvbyggerforskriften (BSL B 3-1)</dd><dt class="title">Tittel</dt><dd class="title">Forskrift om selvbygde luftfartøy (selvbyggerforskriften), (BSL B 3-1)</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 26. juni 2007 med hjemmel i lov 11. juni 1993 nr. 101 om luftfart (luftfartsloven) § 4-1 og § 15-4, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2007-06-26-721</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om selvbygde luftfartøy (selvbyggerforskriften), (BSL B 3-1)<ul class="tocSubUl"><li>§ 1. (Formål)</li><li>§ 2. (Virkeområde)</li><li>§ 3. (Definisjoner)</li><li>§ 4. (Godkjennelse av søknad om selvbygging av luftfartøy)</li><li>§ 5. (Overføring av ansvar for selvbygging av luftfartøy)</li><li>§ 6. (Byggejournal)</li><li>§ 7. (Særlige konstruksjons- og ytelseskrav)</li><li>§ 8. (Motorkrav)</li><li>§ 9. (Utstyrskrav)</li><li>§ 10. (Bakkeprøving)</li><li>§ 11. (Teknisk journal og vekt- og balansedokumenter)</li><li>§ 12. (Merking og skilter)</li><li>§ 13. (Prøveflygingsprogram)</li><li>§ 14. (Krav til prøveflygingstid)</li><li>§ 15. (Klassifisering)</li><li>§ 16. (Luft- og miljødyktighetsbevis)</li><li>§ 17. (Flygehåndbok)</li><li>§ 18. (Vedlikehold)</li><li>§ 19. (Vedlikeholdsprogram)</li><li>§ 20. (Større reparasjon og større modifikasjon)</li><li>§ 21. (Produksjon knyttet til modifikasjon og reparasjon av flymateriell)</li><li>§ 22. (Sveising)</li><li>§ 23. (Import av selvbygd luftfartøy)</li><li>§ 24. (Forbud mot bruk av selvbygget luftfartøy til ervervsmessig flyging)</li><li>§ 25. (Dispensasjon)</li><li>§ 26. (Ikrafttredelse og opphevelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-26-721" id="dokument"><h1>Forskrift om selvbygde luftfartøy (selvbyggerforskriften), (BSL B 3-1)</h1><article class="legalArticle" data-lovdata-URL="LTI/forskrift/2007-06-26-721/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(Formål)</span></h2><article class="legalP" id="paragraf-1-ledd-1">Formålet med denne forskriften er å sikre at selvbygde luftfartøy er luftdyktig.</article></article><article class="legalArticle" data-lovdata-URL="LTI/forskrift/2007-06-26-721/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Virkeområde)</span></h2><article class="legalP" id="paragraf-2-ledd-1">Forskriften gjelder selvbygging av luftfartøy med maksimal tillatt startmasse (MTOM) på 2000 kg, samt fastsettelse av tekniske krav for slike luftfartøy.</article></article><article class="legalArticle" data-lovdata-URL="LTI/forskrift/2007-06-26-721/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(Definisjoner)</span></h2><article class="legalP" id="paragraf-3-ledd-1">I forskriften her gjelder definisjoner i vedlegg 1 til dokumentasjonsforskriften.</article><article class="legalP" id="paragraf-3-ledd-2">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1"><i>Byggeleder</i>: Person godkjent av Luftfartstilsynet til å lede selvbygging av luftfartøy.</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1"><i>Kontrollør</i>: Person godkjent av Luftfartstilsynet til å utføre kontroll med selvbygging av luftfartøy.</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1"><i>AWS D17.1</i>: American Welding Society's specification for fusion welding for aerospace applications.</article></article></li></ul></article></article><article class="legalArticle" data-lovdata-URL="LTI/forskrift/2007-06-26-721/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(Godkjennelse av søknad om selvbygging av luftfartøy)</span></h2><article class="legalP" id="paragraf-4-ledd-1">Luftfartstilsynet godkjenner søknad om selvbygging av luftfartøy i henhold til denne forskrift.</article><article class="legalP" id="paragraf-4-ledd-2">Søknad om godkjennelse om selvbygging av luftfartøy sendes Luftfartstilsynet. Søknaden skal inneholde nødvendige opplysninger for vurdering av byggeprosjektet omfattet i en byggehåndbok, samt navn, adresse og opplysninger om byggelederens og kontrollørens kvalifikasjoner. Søknaden skal være underskrevet av både byggeleder og kontrollør.</article><article class="legalP" id="paragraf-4-ledd-3">Ved selvbygging av luftfartøy skal byggeleder abonnere på servicemeddelelser og luftdyktighetspåbud.</article></article><article class="legalArticle" data-lovdata-URL="LTI/forskrift/2007-06-26-721/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Overføring av ansvar for selvbygging av luftfartøy)</span></h2><article class="legalP" id="paragraf-5-ledd-1">Dersom ansvaret for et pågående byggeprosjekt overføres til en ny byggeleder eller en ny kontrollør, skal søknad om godkjennelse av byggeleder eller kontrollør i henhold til denne forskriften, sendes Luftfartstilsynet.</article></article><article class="legalArticle" data-lovdata-URL="LTI/forskrift/2007-06-26-721/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Byggejournal)</span></h2><article class="legalP" id="paragraf-6-ledd-1">Det skal føres byggejournal over utført byggearbeid. Byggejournalen skal være signert av byggeleder og kontrollør. Dokumentasjon som verifiserer identitet, kvalitet og innkjøpskilde for anvendt råmateriale, standarddeler og øvrige komponenter skal vedlegges byggejournalen.</article><article class="legalP" id="paragraf-6-ledd-2">Byggejournalen skal følge luftfartøyet i dets levetid.</article></article><article class="legalArticle" data-lovdata-URL="LTI/forskrift/2007-06-26-721/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Særlige konstruksjons- og ytelseskrav)</span></h2><article class="legalP" id="paragraf-7-ledd-1">Grenselastfaktorene for fly skal være minst +3,8/-1,5 G i normal kategori, og minst +3,5/-1,5 G for rotorluftfartøy i normal kategori. I utility-kategori er kravene +4,4/-1,75 G og i akroflyging-kategori +6/-3 G.</article><article class="legalP" id="paragraf-7-ledd-2">For luftfartøy som er konstruert slik at strukturen ikke gir de ombordværende tilstrekkelig beskyttelse ved et eventuelt velt, skal det monteres en veltebøyle eller annen innretning med minimum styrkekrav (lengderetning og vertikalretning nedover) på 9 G.</article><article class="legalP" id="paragraf-7-ledd-3">Stigeevnen i standardatmosfære ved havoverflaten når luftfartøyet er i startkonfigurasjon og er lastet til høyeste tillatte startmasse, skal minst være 300 fot i minuttet.</article><article class="legalP" id="paragraf-7-ledd-4">Ved bygging i samsvar med tidligere fastsatte konstruksjonskrav og hvor kravene i første til tredje ledd ikke er oppfylt, kan Luftfartstilsynet dispensere fra denne bestemmelsen.</article></article><article class="legalArticle" data-lovdata-URL="LTI/forskrift/2007-06-26-721/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(Motorkrav)</span></h2><article class="legalP" id="paragraf-8-ledd-1">Dersom ikke annet er spesifisert av luftfartøytypens konstruktør, fabrikant eller rettighetshaver skal motor og propell enten ha typesertifikat eller være godkjent av Luftfartstilsynet.</article><article class="legalP" id="paragraf-8-ledd-2">For motorer uten ordinært typesertifikat gjelder følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">motoren eller identisk motor skal ha vært i bruk i minimum 60 driftstimer,</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">motoren skal ha vært brukt med samme elektriske system, drivstoffsystem og kjølesystem som i luftfartøyet,</article></article></li><li data-li-identifier="c)" data-name="c)"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">de 60 driftstimene kan gjennomføres i prøvebenk, i luftfartøy eller i en kombinasjon av disse.</article></article></li></ul></article><article class="legalP" id="paragraf-8-ledd-3">Luftfartstilsynet skal godkjenne modifikasjon av flymotor.</article><article class="legalP" id="paragraf-8-ledd-4">Ved bygging i samsvar med tidligere fastsatte krav og hvor kravene i første til tredje ledd ikke er oppfylt, kan Luftfartstilsynet dispensere fra denne bestemmelsen.</article></article><article class="legalArticle" data-lovdata-URL="LTI/forskrift/2007-06-26-721/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(Utstyrskrav)</span></h2><article class="legalP" id="paragraf-9-ledd-1">Følgende utstyr skal finnes i luftfartøyet:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">Oljetrykksindikator eller varselinnretning for lavt oljetrykk (gjelder ikke totaktsmotor),</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">oljetemperaturindikator (gjelder ikke totaktsmotor),</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">indikator for turteller,</article></article></li><li data-li-identifier="d)" data-name="d)"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">sylindertemperaturindikator (gjelder luftkjølte motorer med kjøleklaffer i motordeksel),</article></article></li><li data-li-identifier="e)" data-name="e)"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">brennstofftrykksindikator eller varselinnretning for lavt brennstofftrykk (gjelder ikke motor med gravitasjonsmating),</article></article></li><li data-li-identifier="f)" data-name="f)"><article class="listArticle" id="paragraf-9-ledd-1-punkt-6"><article class="legalP" id="paragraf-9-ledd-1-punkt-6-ledd-1">manifoldtrykkindikator for motorer utstyrt med propell med variabel stigning eller kompressor/turbolader,</article></article></li><li data-li-identifier="g)" data-name="g)"><article class="listArticle" id="paragraf-9-ledd-1-punkt-7"><article class="legalP" id="paragraf-9-ledd-1-punkt-7-ledd-1">oljemengdeindikator (peilepinne) for hver oljetank,</article></article></li><li data-li-identifier="h)" data-name="h)"><article class="listArticle" id="paragraf-9-ledd-1-punkt-8"><article class="legalP" id="paragraf-9-ledd-1-punkt-8-ledd-1">indikator for temperatur av kjølevæske, eller sylindertopp i henhold til fabrikantens anbefaling for væskekjølte motorer og</article></article></li><li data-li-identifier="i)" data-name="i)"><article class="listArticle" id="paragraf-9-ledd-1-punkt-9"><article class="legalP" id="paragraf-9-ledd-1-punkt-9-ledd-1">midje og skulderbelter i forsete, og midjebelte i baksete. Restaurerte luftfartøy kan utstyres som den originale modellen.</article></article></li></ul></article></article><article class="legalArticle" data-lovdata-URL="LTI/forskrift/2007-06-26-721/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Bakkeprøving)</span></h2><article class="legalP" id="paragraf-10-ledd-1">Når bygging av luftfartøy er sluttført, skal bakkeprøving utføres i henhold til et program utarbeidet av byggeleder.</article><article class="legalP" id="paragraf-10-ledd-2">Bakkeprøving skal også gjennomføres når det er utført større reparasjon eller større modifikasjon, dersom reparasjonen eller modifikasjonen kan ha påvirket luftfartøyets egenskaper.</article><article class="legalP" id="paragraf-10-ledd-3">Etter bakkeprøving er utført, skal sluttkontroll utføres av byggeprosjektets kontrollør.</article></article><article class="legalArticle" data-lovdata-URL="LTI/forskrift/2007-06-26-721/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(Teknisk journal og vekt- og balansedokumenter)</span></h2><article class="legalP" id="paragraf-11-ledd-1">Etter utført bakkeprøving skal det opprettes tekniske journaler og vekt- og balansedokumenter i henhold til dokumentasjonsforskriften og masseforskriften. Tekniske journaler skal merkes Eksperiment. Byggeleder oppretter reisedagbok i forbindelse med at det søkes om særskilt flygetillatelse.</article><article class="legalP" id="paragraf-11-ledd-2">Tekniske journaler og vekt- og balansedokumenter skal godkjennes av Luftfartstilsynet.</article><article class="legalP" id="paragraf-11-ledd-3">Luftfartstilsynet fastsetter krav til masse og balanse for luftfartøy i klasse Eksperiment på bakgrunn av masseforskriften (BSL B 1-3).</article><article class="legalP" id="paragraf-11-ledd-4">For å sikre at luftfartøy holdes i kontinuerlig luftdyktig stand kan Luftfartstilsynet fastsette ytterligere krav til masse og balanse.</article></article><article class="legalArticle" data-lovdata-URL="LTI/forskrift/2007-06-26-721/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(Merking og skilter)</span></h2><article class="legalP" id="paragraf-12-ledd-1">Selvbygd luftfartøy skal være utstyrt med nasjonalitets- og registreringsmerke, samt identifiseringsskilt i henhold til forskrift 23. november 2002 nr. 1332 om nasjonalitets- og registreringsmerking av luftfartøy (BSL A 1-8).</article><article class="legalP" id="paragraf-12-ledd-2">Ordet EKSPERIMENT eller EXPERIMENTAL skal plasseres i minst 30 mm høye latinske bokstaver uten ornamentering slik at ordet er lett synlig utenfra.</article><article class="legalP" id="paragraf-12-ledd-3">I selvbygd luftfartøy skal det monteres et skilt lett synlig for alle ombordværende med følgende tekst:</article> <article class="defaultP" margin-top="true"><i>ADVARSEL</i></article> <article class="defaultP" margin-top="true"><i>DET ER IKKE VERIFISERT AT DETTE LUFTFARTØYET FYLLER KRAVENE TIL LUFTDYKTIGHET I KLASSE NORMAL</i></article></article><article class="legalArticle" data-lovdata-URL="LTI/forskrift/2007-06-26-721/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(Prøveflygingsprogram)</span></h2><article class="legalP" id="paragraf-13-ledd-1">Prøveflygingsprogram skal godkjennes av Luftfartstilsynet. Bakkeprøving skal være avsluttet før søknad om prøveflyging sendes Luftfartstilsynet.</article><article class="legalP" id="paragraf-13-ledd-2">Prøveflyging kan ikke skje før fartøyet er foreløpig registrert i Norges luftfartøyregister i henhold til forskrift 5. februar 2004 nr. 393 om registrering av luftfartøy m.m., BSL A 1-5. Ved prøveflyging skal midlertidig registreringsbevis være om bord i luftfartøyet.</article><article class="legalP" id="paragraf-13-ledd-3">Søknad om prøveflyging skal sendes Luftfartstilsynet vedlagt forslag til prøveflygingsprogram og flygehåndbok. Søknaden skal inneholde den dokumentasjon som er nødvendig for å vurdere luftfartøyets luftdyktighet, prøveflygingsprogram og prøveflygere. Det skal vedlegges vedlikeholdsrapport når det søkes om særskilt flygetillatelse. I vedlikeholdsrapporten godtgjør prosjektets kontrollør ved sin underskrift at alle deler av byggearbeidet er gjennomført.</article><article class="legalP" id="paragraf-13-ledd-4">Etter at Luftfartstilsynet har foretatt besiktigelse av luftfartøyet, kan særskilt flygetillatelse utstedes med en gyldighetstid på 12 måneder. Etter søknad kan særskilt flygetillatelse fornyes.</article><article class="legalP" id="paragraf-13-ledd-5">Dersom det fastsettes operative begrensninger i prøveflygingsperioden herunder begrensning av antall personer om bord, skal disse innføres i den særskilte flygetillatelsen.</article></article><article class="legalArticle" data-lovdata-URL="LTI/forskrift/2007-06-26-721/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">(Krav til prøveflygingstid)</span></h2><article class="legalP" id="paragraf-14-ledd-1">Selvbygd luftfartøy skal prøveflys i minst 25 timer.</article><article class="legalP" id="paragraf-14-ledd-2">Selvbygd motorglider skal prøveflys i minst 15 timer, hvorav 5 timer motortid.</article><article class="legalP" id="paragraf-14-ledd-3">Selvbygd seilfly skal prøveflys i minst 10 timer.</article><article class="legalP" id="paragraf-14-ledd-4">Restaurerte, reparerte eller modifiserte luftfartøy kan bli pålagt prøveflyging dersom Luftfartstilsynet finner det nødvendig.</article></article><article class="legalArticle" data-lovdata-URL="LTI/forskrift/2007-06-26-721/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">(Klassifisering)</span></h2><article class="legalP" id="paragraf-15-ledd-1">Selvbygde luftfartøy klassifiseres i klasse Eksperiment.</article></article><article class="legalArticle" data-lovdata-URL="LTI/forskrift/2007-06-26-721/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">(Luft- og miljødyktighetsbevis)</span></h2><article class="legalP" id="paragraf-16-ledd-1">Luftfartstilsynet utsteder luft- og miljødyktighetsbevis og tilsvarende tekniske tillatelser på bakgrunn av søknad fra eier eller bruker.</article><article class="legalP" id="paragraf-16-ledd-2">Søknad om luft- og miljødyktighetsbevis i klasse Eksperiment samt og permanent registreringsbevis skal sendes Luftfartstilsynet etter prøveflyging er gjennomført.</article><article class="legalP" id="paragraf-16-ledd-3">Selvbygde luftfartøy skal oppfylle kravene i forskrift 19. juli 1993 nr. 4047 om begrensning av støy og utslipp fra sivile luftfartøyer, (BSL B 2-2).</article></article><article class="legalArticle" data-lovdata-URL="LTI/forskrift/2007-06-26-721/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">(Flygehåndbok)</span></h2><article class="legalP" id="paragraf-17-ledd-1">Selvbygde luftfartøy skal ha flygehåndbok med sjekklister som viser luftfartøyets bruk og utrustning. Eier eller bruker kan utarbeide flygehåndbok.</article><article class="legalP" id="paragraf-17-ledd-2">Flygehåndbok og tilhørende dokumentasjon, samt endring i flygehåndbok og tilhørende dokumentasjon skal godkjennes av Luftfartstilsynet.</article><article class="legalP" id="paragraf-17-ledd-3">Flygehåndbok og tilhørende dokumentasjon skal medbringes under flyging.</article></article><article class="legalArticle" data-lovdata-URL="LTI/forskrift/2007-06-26-721/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">(Vedlikehold)</span></h2><article class="legalP" id="paragraf-18-ledd-1">Selvbygde luftfartøy skal vedlikeholdes i henhold til vedlikeholdsforskriften – privat (BSL B 2-3) og i samsvar med vedlikeholdsprogram godkjent av Luftfartstilsynet.</article><article class="legalP" id="paragraf-18-ledd-2">Selvbygd luftfartøy plasseres i vedlikeholdsklasse III, jf. vedlikeholdsforskriften – privat (BSL B 2-3).</article><article class="legalP" id="paragraf-18-ledd-3">Eier av selvbygd luftfartøy skal vurdere om luftdyktighetspåbud eller servicemeddelelser kommer til anvendelse for denne typen luftfartøy.</article><article class="legalP" id="paragraf-18-ledd-4">Vedlikehold skal dokumenteres i luftfartøyets journaler, jf. dokumentasjonsforskriften (BSL B 1-1).</article><article class="legalP" id="paragraf-18-ledd-5">Byggeleder, kontrolløren som har vært ansvarlig for å gjennomføre byggearbeidet av luftfartøyet i samsvar med byggegodkjennelse, eller ny eier kan utføre vedlikehold på luftfartøyet i samsvar med første til tredje ledd, når de har gjennomført kurs og bestått prøve for særskilt tillatelse til vedlikeholdsarbeid. Kurs skal godkjennes av Luftfartstilsynet eller den Luftfartstilsynet bemyndiger.</article><article class="legalP" id="paragraf-18-ledd-6">Luftfartstilsynet kan gi byggeleder, prosjektets kontrollør eller ny eier tillatelse til å utføre årlig ettersyn eller tillatelse til å utføre kontroll med komponenter i henhold til fabrikantens anbefalinger, forutsatt at vedkommende har gjennomført vedlikeholdskurs og bestått prøvene.</article><article class="legalP" id="paragraf-18-ledd-7">Dersom byggelederen prosjektets kontrollør eller ny eier ikke kan utføre vedlikeholdet, skal årlig ettersyn utføres av flytekniker, autorisert verksted eller flyverksted. Med flytekniker menes person som innehar flyteknikersertifikat.</article><article class="legalP" id="paragraf-18-ledd-8">For å sikre at flymateriell holdes i kontinuerlig luftdyktig stand kan Luftfartstilsynet fastsette ytterligere krav til vedlikehold og vedlikeholdsorganisasjon.</article></article><article class="legalArticle" data-lovdata-URL="LTI/forskrift/2007-06-26-721/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">(Vedlikeholdsprogram)</span></h2><article class="legalP" id="paragraf-19-ledd-1">Det skal utarbeides vedlikeholdsprogram for luftfartøyet. Vedlikeholdsprogrammet skal inneholde daglige og periodiske vedlikeholdsinstrukser.</article><article class="legalP" id="paragraf-19-ledd-2">Vedlikeholdsprogrammet skal godkjennes av Luftfartstilsynet.</article></article><article class="legalArticle" data-lovdata-URL="LTI/forskrift/2007-06-26-721/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">(Større reparasjon og større modifikasjon)</span></h2><article class="legalP" id="paragraf-20-ledd-1">Ved større reparasjon og større modifikasjon skal Luftfartstilsynet godkjenne dokumentasjonen. Ved mindre modifikasjoner og mindre reparasjoner kan dokumentasjon utarbeides uten godkjennelse som nevnt i første punktum.</article><article class="legalP" id="paragraf-20-ledd-2">Modifikasjon eller reparasjon klassifiseres etter sertifiseringsforskriften (Part-21 artikkel A.91) og forelegges Luftfartstilsynet for uttalelse.</article><article class="legalP" id="paragraf-20-ledd-3">For å sikre at flymateriell holdes i kontinuerlig luftdyktig stand kan Luftfartstilsynet fastsette ytterligere krav til konstruksjon knyttet til modifikasjon og reparasjon av flymateriell.</article></article><article class="legalArticle" data-lovdata-URL="LTI/forskrift/2007-06-26-721/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">(Produksjon knyttet til modifikasjon og reparasjon av flymateriell)</span></h2><article class="legalP" id="paragraf-21-ledd-1">Produksjon av flymateriell skal godkjennes av Luftfartstilsynet. Ved produksjon av flymateriell skal det brukes materiell av godkjent flykvalitet.</article><article class="legalP" id="paragraf-21-ledd-2">For å sikre at flymateriell holdes i kontinuerlig luftdyktig stand kan Luftfartstilsynet fastsette ytterligere krav til produksjon av flymateriell.</article></article><article class="legalArticle" data-lovdata-URL="LTI/forskrift/2007-06-26-721/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">(Sveising)</span></h2><article class="legalP" id="paragraf-22-ledd-1">Sveising, slaglodding og lignende av flymateriell tillates bare utført av person som sveiser etter standard AWS D17.1.</article></article><article class="legalArticle" data-lovdata-URL="LTI/forskrift/2007-06-26-721/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">(Import av selvbygd luftfartøy)</span></h2><article class="legalP" id="paragraf-23-ledd-1">Import av påbegynt eller ferdig selvbygget luftfartøy skal godkjennes av Luftfartstilsynet.</article><article class="legalP" id="paragraf-23-ledd-2">Søknad om import sendes til Luftfartstilsynet. Søknad med tilhørende dokumentasjon skal være på engelsk eller et skandinavisk språk.</article><article class="legalP" id="paragraf-23-ledd-3">Søknaden skal inneholde teknisk dokumentasjon om luftfartøyet og luftfartøytypen. Teknisk dokumentasjon skal være i henhold til spesifikasjon som Luftfartstilsynet angir i hvert enkelt tilfelle.</article><article class="legalP" id="paragraf-23-ledd-4">Det må dokumenteres at kravene i § 7 første til og med fjerde ledd, § 8 og § 12 første ledd i denne forskrift er oppfylt.</article></article><article class="legalArticle" data-lovdata-URL="LTI/forskrift/2007-06-26-721/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">(Forbud mot bruk av selvbygget luftfartøy til ervervsmessig flyging)</span></h2><article class="legalP" id="paragraf-24-ledd-1">Selvbygget luftfartøy kan ikke benyttes til ervervsmessig flyging.</article><article class="legalP" id="paragraf-24-ledd-2">Skoleflyging er tillatt såfremt det gjelder utsjekk i akroflyging, modell, halehjul, opptrekkbart understell, propeller med variabel stigning, sjøfly eller skiunderstell.</article></article><article class="legalArticle" data-lovdata-URL="LTI/forskrift/2007-06-26-721/§25" data-name="§25" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">(Dispensasjon)</span></h2><article class="legalP" id="paragraf-25-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2007-06-26-721/§26" data-name="§26" id="paragraf-26"><h2 class="legalArticleHeader"><span class="legalArticleValue">§ 26</span>. <span class="legalArticleTitle">(Ikrafttredelse og opphevelse)</span></h2><article class="legalP" id="paragraf-26-ledd-1">Forskriften trer i kraft 1. juli 2007. Fra samme tidspunkt oppheves forskrift 27. juni 1997 nr. 712 om amatørbygging av luftfartøy.</article></article></main></body></html>