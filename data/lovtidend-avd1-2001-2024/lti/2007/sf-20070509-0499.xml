<!DOCTYPE html><html lang="no"><head><title>Forskrift om tilskudd til sikring mot naturskader.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-05-09-499</dd><dt class="dokid">DokumentID</dt><dd class="dokid">LTI/forskrift/2007-05-09-499</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 565</dd><dt class="dateInForce">I kraft fra</dt><dd class="dateInForce">2007-05-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-03-25-7/§20</li><li>forskrift/1996-01-12-18</li></ul></dd><dt class="dateOfPublication">Kunngjort</dt><dd class="dateOfPublication">2007-05-11</dd><dt class="journalNumber">Journalnummer</dt><dd class="journalNumber">2007-0354</dd><dt class="titleShort">Korttittel</dt><dd class="titleShort">Forskrift om tilskudd til sikring mot naturskade</dd><dt class="title">Tittel</dt><dd class="title">Forskrift om tilskudd til sikring mot naturskader.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 9. mai 2007 med hjemmel i lov 25. mars 1994 nr. 7 om sikring mot og erstatning for naturskader (naturskadeloven) § 20, jf. delegeringsvedtak 12. januar 1996 nr. 18.</dd><dt class="refid">RefID</dt><dd class="refid">forskrift/2007-05-09-499</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til sikring mot naturskader.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilskuddsmottakere</li><li>§ 4. Hva det kan gis tilskudd til</li><li>§ 5. Tilskuddsnivå</li><li>§ 6. Vilkår</li><li>§ 7. Søknad og saksbehandling</li><li>§ 8. Avgjørelse og klage</li><li>§ 9. Utbetaling og avkorting</li><li>§ 10. Tilsyn</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-05-09-499" id="dokument"><h1>Forskrift om tilskudd til sikring mot naturskader.</h1><article class="legalArticle" data-lovdata-URL="LTI/forskrift/2007-05-09-499/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å gi kriterier for Statens naturskadefonds tildeling av tilskudd til sikring for å redusere samfunnets belastninger ved naturskader.</article></article><article class="legalArticle" data-lovdata-URL="LTI/forskrift/2007-05-09-499/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Tilskudd kan gis til tiltak i hele landet innenfor rammer fastsatt gjennom bevilgninger over statsbudsjettet.</article><article class="legalP" id="paragraf-2-ledd-2">Forskriften gjelder ikke sikringstiltak som faller inn under Statens vegvesens eller Jernbaneverkets ansvarsområde.</article></article><article class="legalArticle" data-lovdata-URL="LTI/forskrift/2007-05-09-499/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsmottakere</span></h2><article class="legalP" id="paragraf-3-ledd-1">Tilskudd gis i utgangspunktet til kommuner eller fylkeskommuner. Også private har anledning til å søke om tilskudd.</article><article class="legalP" id="paragraf-3-ledd-2">Tilskudd gis fortrinnsvis til kommuner med spesielt vanskelig økonomi og stort sikringsbehov.</article></article><article class="legalArticle" data-lovdata-URL="LTI/forskrift/2007-05-09-499/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hva det kan gis tilskudd til</span></h2><article class="legalP" id="paragraf-4-ledd-1">Det kan gis tilskudd til<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">sakkyndig utredning av fare for naturskade</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">planlegging og gjennomføring av sikringstiltak. Dette omfatter bl.a. forbygningsanlegg, nedplanering og oppfylling av arealer, understøtting, bolting og nedsprenging av fjellpartier, flytting av byggverk og fraflytting av eiendom. Videre omfattes etablering av systemer for overvåking og varsling av fare for naturskade.</article></article></li></ul></article></article><article class="legalArticle" data-lovdata-URL="LTI/forskrift/2007-05-09-499/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsnivå</span></h2><article class="legalP" id="paragraf-5-ledd-1">Det kan gis tilskudd begrenset oppad til 80 prosent av de budsjetterte kostnadene ved sakkyndig utredning og de budsjetterte kostnadene ved planlegging og gjennomføring av sikringstiltak.</article><article class="legalP" id="paragraf-5-ledd-2">Momsutgifter som refunderes kommuner etter lov om kompensasjon for merverdiavgift skal ikke utgjøre en del av grunnlaget for tilskuddsutmålingen.</article><article class="legalP" id="paragraf-5-ledd-3">I særlige tilfeller kan tilskuddsandelen overskride 80 prosent.</article></article><article class="legalArticle" data-lovdata-URL="LTI/forskrift/2007-05-09-499/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår</span></h2><article class="legalP" id="paragraf-6-ledd-1">Det kan settes vilkår for tilskudd som gis til utredning, planlegging og gjennomføring av sikringstiltak. Vilkår kan også knyttes til utbetalingen av tilskuddet.</article><article class="legalP" id="paragraf-6-ledd-2">Det kan settes vilkår om at tilskuddsmottakeren har ansvar for tilsyn og vedlikehold av sikringsanlegg.</article></article><article class="legalArticle" data-lovdata-URL="LTI/forskrift/2007-05-09-499/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknad og saksbehandling</span></h2><article class="legalP" id="paragraf-7-ledd-1">Søknad om tilskudd skal sendes til Statens landbruksforvaltning, som er sekretariat for Statens naturskadefond. Hvis andre enn kommuner eller fylkeskommuner søker om tilskudd, skal søknaden legges fram for Statens naturskadefond gjennom kommunen som skal gis anledning til å uttale seg til søknaden.</article><article class="legalP" id="paragraf-7-ledd-2">Det må framlegges dokumentasjon på at nødvendige tillatelser er innhentet.</article><article class="legalP" id="paragraf-7-ledd-3">Søknaden må inneholde opplysninger om hva slags naturskade som truer, risiko- og sårbarhetsanalyse av faren for naturskade, arealmessig omfang, type og antall eiendommer og bygninger som antas truet, infrastrukturanlegg som berøres av et eventuelt sikringstiltak, vurdering av faren for liv og helse, herunder antall personer som er berørt, samt samfunnsmessige og miljømessige konsekvenser og kostnadsoverslag. Søknad om tilskudd til sikringstiltak skal i tillegg inneholde beskrivelse av sikringstiltaket og plan for gjennomføring, finansieringsplan, opplysning om hvem som er tiltakshaver og kart over området der sikringstiltaket skal gjennomføres.</article><article class="legalP" id="paragraf-7-ledd-4">Styret for Statens naturskadefond kan stille nærmere krav til søknadens innhold.</article></article><article class="legalArticle" data-lovdata-URL="LTI/forskrift/2007-05-09-499/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avgjørelse og klage</span></h2><article class="legalP" id="paragraf-8-ledd-1">Vedtak om tilskudd fattes av styret for Statens naturskadefond. Søknader om tilskudd behandles normalt to ganger i året.</article><article class="legalP" id="paragraf-8-ledd-2">Vedtak fattet i medhold av denne forskriften kan påklages etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article><article class="legalP" id="paragraf-8-ledd-3">Ankenemnda for Statens naturskadefond er klageinstans for vedtak fattet av styret for Statens naturskadefond.</article></article><article class="legalArticle" data-lovdata-URL="LTI/forskrift/2007-05-09-499/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling og avkorting</span></h2><article class="legalP" id="paragraf-9-ledd-1">Tilskudd utbetales når sakkyndig utredning eller gjennomføring av sikringstiltak er fullført. Det skal legges fram regnskap for prosjektet før utbetaling av tilskudd. I særlige tilfeller kan deler av tilskuddet utbetales før tiltaket er fullført.</article><article class="legalP" id="paragraf-9-ledd-2">Dersom utredningen eller tiltaket gjennomføres i strid med forutsetningene for vedtaket eller vilkår satt i vedtaket, kan tilskuddet avkortes eller helt holdes tilbake. Er tilskuddet utbetalt, kan tilskuddet kreves helt eller delvis tilbakebetalt.</article><article class="legalP" id="paragraf-9-ledd-3">Det kan kreves renter av beløp som kreves tilbakebetalt tilsvarende gjeldende morarente, jf. forskrift om forsinket betaling.</article><article class="legalP" id="paragraf-9-ledd-4">Tilsagn om tilskudd faller bort dersom tiltaket ikke er fullført innen 3 år fra tilsagnsdato.</article></article><article class="legalArticle" data-lovdata-URL="LTI/forskrift/2007-05-09-499/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" id="paragraf-10-ledd-1">Styret for Statens naturskadefond har ikke ansvar for tilsyn med eller vedlikehold av sikringsanlegg som har fått tilskudd etter denne forskrift.</article></article><article class="legalArticle" data-lovdata-URL="LTI/forskrift/2007-05-09-499/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft straks.</article></article></main></body></html>