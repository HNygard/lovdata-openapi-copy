<!DOCTYPE html><html lang="no"><head><title>Forskrift om undersøkelse, stansing og bording av utenlandsk skip ved mistanke om miljøovertredelse</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-07-02-850</dd><dt class="dokid">DokumentID</dt><dd class="dokid">LTI/forskrift/2007-07-02-850</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 7 s 1048</dd><dt class="dateInForce">I kraft fra</dt><dd class="dateInForce">2007-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§44</li><li>lov/2007-02-16-9/§53</li><li>forskrift/2007-06-29-848</li><li>forskrift/2007-06-29-849</li></ul></dd><dt class="dateOfPublication">Kunngjort</dt><dd class="dateOfPublication">2007-07-10</dd><dt class="journalNumber">Journalnummer</dt><dd class="journalNumber">2007-0660</dd><dt class="titleShort">Korttittel</dt><dd class="titleShort">Forskrift om kontroll ved miljømistanke</dd><dt class="title">Tittel</dt><dd class="title">Forskrift om undersøkelse, stansing og bording av utenlandsk skip ved mistanke om miljøovertredelse</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 2. juli 2007 med hjemmel i lov 16. februar 2007 nr. 9 om skipssikkerhet (skipssikkerhetsloven) § 44 og § 53, jf. delegeringsvedtak 29. juni 2007 nr. 848 og delegeringsvedtak 29. juni 2007 nr. 849.</dd><dt class="refid">RefID</dt><dd class="refid">forskrift/2007-07-02-850</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om undersøkelse, stansing og bording av utenlandsk skip ved mistanke om miljøovertredelse<ul class="tocSubUl"><li>§ 1. Virkeområde</li><li>§ 2. Undersøkelse av skip i havn, indre farvann eller ved installasjon på kontinentalsokkelen eller i den økonomiske sonen</li><li>§ 3. Overtredelse i territorialfarvannet</li><li>§ 4. Overtredelse i den økonomiske sonen</li><li>§ 5. Ulovlig dumping eller forbrenning</li><li>§ 6. Innholdet i undersøkelsen</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-07-02-850" id="dokument"><h1>Forskrift om undersøkelse, stansing og bording av utenlandsk skip ved mistanke om miljøovertredelse</h1><article class="legalArticle" data-lovdata-URL="LTI/forskrift/2007-07-02-850/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder tilsynsmyndighetens adgang til å undersøke, stanse og borde utenlandsk skip ved mistanke om overtredelse av internasjonale bestemmelser tiltrådt av Norge om forurensing av det marine miljø, samt ved mistanke om overtredelse av bestemmelser i eller fastsatt i medhold av lov 16. februar 2007 nr. 9 om skipssikkerhet (skipssikkerhetsloven) kapittel 5.</article></article><article class="legalArticle" data-lovdata-URL="LTI/forskrift/2007-07-02-850/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Undersøkelse av skip i havn, indre farvann eller ved installasjon på kontinentalsokkelen eller i den økonomiske sonen</span></h2><article class="legalP" id="paragraf-2-ledd-1">Tilsynsmyndigheten kan gå om bord i skip som er i norsk havn, indre farvann, ved installasjon på norsk kontinentalsokkel eller ved installasjon i den norske økonomiske sone, for å undersøke om skipet:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">har foretatt utslipp, dumping eller forbrenning i strid med forskrifter eller enkeltvedtak fastsatt i medhold av skipssikkerhetsloven § 33 første eller annet ledd bokstav a</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har om bord gyldig sertifikat påbudt i medhold av skipssikkerhetsloven § 33 annet ledd bokstav d</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">tilfredsstiller krav til konstruksjon og utrustning fastsatt i medhold av skipssikkerhetsloven § 32</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">fører last i strid med forskrifter eller enkeltvedtak fastsatt i medhold av skipssikkerhetsloven § 12</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">har foretatt utslipp i åpent hav i strid med internasjonale overenskomster tiltrådt av Norge om forurensing av det marine miljø.</article></article></li></ul></article><article class="legalP" id="paragraf-2-ledd-2">Tilsynsmyndigheten skal, så langt det er praktisk mulig, gå om bord i skip som frivillig befinner seg i norsk havn, ved installasjon på norsk kontinental sokkel eller ved installasjon i norsk økonomisk sone, for å undersøke om skipet har foretatt utslipp i strid med internasjonale overenskomster tiltrådt av Norge i en annen stats indre farvann, territorialfarvann eller økonomiske sone, eller som har forårsaket eller truer med å forårsake skade der, når det foreligger anmodning om slik undersøkelse fra den berørte stat. Det samme gjelder hvis flaggstaten anmoder om undersøkelse, uansett hvor utslippet er foretatt.</article></article><article class="legalArticle" data-lovdata-URL="LTI/forskrift/2007-07-02-850/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overtredelse i territorialfarvannet</span></h2><article class="legalP" id="paragraf-3-ledd-1">Skip som er i norsk territorialfarvann kan stanses og bordes av tilsynsmyndigheten ved skjellig grunn til mistanke om overtredelse i norsk territorialfarvann.</article></article><article class="legalArticle" data-lovdata-URL="LTI/forskrift/2007-07-02-850/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overtredelse i den økonomiske sonen</span></h2><article class="legalP" id="paragraf-4-ledd-1">Skip som er i norsk territorialfarvann eller norsk økonomisk sone kan ved skjellig grunn til mistanke om overtredelse i norsk økonomisk sone bli avkrevd opplysning om identitet, forrige og neste anløpssted og andre relevante opplysninger som er nødvendige for å få fastslått om en overtredelse har funnet sted.</article><article class="legalP" id="paragraf-4-ledd-2">Dersom informasjonen fra skip som nevnt i første ledd ikke blir gitt, er mangelfull eller ikke troverdig, og overtredelsen har ført til et vesentlig utslipp som har forårsaket eller truer med å forårsake betydelig forurensing av det marine miljø, kan tilsynsmyndigheten stanse og borde skipet.</article></article><article class="legalArticle" data-lovdata-URL="LTI/forskrift/2007-07-02-850/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ulovlig dumping eller forbrenning</span></h2><article class="legalP" id="paragraf-5-ledd-1">Skip kan stanses eller bordes for undersøkelse når det er skjellig grunn til mistanke om dumping eller forbrenning i strid med forskrifter eller enkeltvedtak fastsatt i medhold av skipssikkerhetsloven kapittel 5 dersom<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">skipet befinner seg i norsk territorialfarvann, norsk økonomisk sone eller på norsk del av kontinentalsokkelen, eller</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">det for øvrig er adgang til å treffe et slikt tiltak etter folkeretten.</article></article></li></ul></article></article><article class="legalArticle" data-lovdata-URL="LTI/forskrift/2007-07-02-850/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innholdet i undersøkelsen</span></h2><article class="legalP" id="paragraf-6-ledd-1">Undersøkelse av skip etter forskriften her skal begrenses til kontroll av skipets dokumenter. Dersom det foreligger skjellig grunn til mistanke om at skipets tilstand og utstyr i vesentlig grad ikke samsvarer med innholdet i dokumentene, eller innholdet i dokumentene ikke gir tilstrekkelig grunnlag for å fastslå hvorvidt en overtredelse har funnet sted, kan tilsynet inspisere skipets tank- og rørsystem, maskin- og lasterom, samt ta prøver hvor det anses nødvendig.</article><article class="legalP" id="paragraf-6-ledd-2">Undersøkelsen må ikke medføre unødig forsinkelse eller unødig utgift for skipet.</article></article><article class="legalArticle" data-lovdata-URL="LTI/forskrift/2007-07-02-850/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft 1. juli 2007.</article></article></main></body></html>