<!DOCTYPE html><html lang="no"><head><title>Forskrift om opptak til utdanninger ved Høgskolen i Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-19-305</dd><dt class="dokid">DokumentID</dt><dd class="dokid">LTI/forskrift/2007-03-19-305</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 3 s 444</dd><dt class="dateInForce">I kraft fra</dt><dd class="dateInForce">2007-03-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-02-28-189</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§4-9</li><li>forskrift/2005-10-10-1191/§1-1</li><li>forskrift/2005-12-01-1392/§2</li></ul></dd><dt class="dateOfPublication">Kunngjort</dt><dd class="dateOfPublication">2007-03-27</dd><dt class="journalNumber">Journalnummer</dt><dd class="journalNumber">2007-0228</dd><dt class="titleShort">Korttittel</dt><dd class="titleShort">Forskrift om opptak til utdanninger ved HiOF</dd><dt class="title">Tittel</dt><dd class="title">Forskrift om opptak til utdanninger ved Høgskolen i Østfold.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Østfold 19. mars 2007 med hjemmel i lov 1. april 2005 nr. 15 om universiteter og høyskoler § 3-6, § 3-7 og § 4-9, forskrift 10. oktober 2005 nr. 1191 om opptak til universiteter og høyskoler § 1-1 nr. 4 og forskrift 1. desember 2005 nr. 1392 om krav til mastergrad § 2.</dd><dt class="refid">RefID</dt><dd class="refid">forskrift/2007-03-19-305</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til utdanninger ved Høgskolen i Østfold.<ul class="tocSubUl"><li>§ 1. Virkeområde og definisjoner</li><li>§ 2. Minstekrav for opptak</li><li>§ 3. Utfyllende bestemmelser om opptak på grunnlag av realkompetanse</li><li>§ 4. Betinget opptak</li><li>§ 5. Generelt om rangering av søkere ved opptak</li><li>§ 6. Rangering av søkere ved opptak til videreutdanninger.</li><li>§ 7. Rangering av søkere ved opptak til praktisk-pedagogisk utdanning</li><li>§ 8. Rangering av søkere ved opptak til masterutdanninger</li><li>§ 9. Opptak utenom rangeringsreglene</li><li>§ 10. Rangering av søkere med godkjent realkompetanse</li><li>§ 11. Søknadsfrister</li><li>§ 12. Søknadsdokumenter</li><li>§ 13. Politiattest</li><li>§ 14. Reservering av studieplass til neste opptak</li><li>§ 15. Bytte av studieplass etter opptak</li><li>§ 16. Klage og begrunnelse</li><li>§ 17. Ikrafttredelse for forskriften og opphør av tidligere regelverk</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-19-305" id="dokument"><h1>Forskrift om opptak til utdanninger ved Høgskolen i Østfold.</h1><article class="legalArticle" data-lovdata-URL="LTI/forskrift/2007-03-19-305/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og definisjoner</span></h2><article class="numberedLegalP" data-numerator="1" id="paragraf-1-nummer-1">(1) Forskriften gjelder for opptak til utdanninger ved Høgskolen i Østfold som gir uttelling i studiepoeng og som inngår i høgskolens bevillingsfinansierte måltall vedtatt av styret.</article><article class="numberedLegalP" data-numerator="2" id="paragraf-1-nummer-2">(2) Forskriftens bestemmelser gitt i § 2 – § 4, gjelder også for opptak til betalingsstudier med deltakerfinansiering, oppdragsstudier, studier som gis i samarbeid med andre offentlige eller private organisasjoner, og for kurs- og emnestudier som ikke faller inn under høgskolens bevillingsfinansierte måltall men som gir uttelling i studiepoeng. Bestemmelsene om rangering av søkere i § 5 – § 10 gjelder ikke til disse studiene, men vil gjøres gjeldende hvis det ikke er vedtatt andre bestemmelser for rangering av søkere.</article><article class="numberedLegalP" data-numerator="3" id="paragraf-1-nummer-3">(3) Med <i>grunnutdanning</i> forstås utdanning som bygger på videregående skolegang eller tilsvarende realkompetanse.</article><article class="numberedLegalP" data-numerator="4" id="paragraf-1-nummer-4">(4) Med <i>videreutdanning</i> forstås utdanning som bygger på tidligere avlagt grunnutdanning og eventuell yrkespraksis.</article><article class="numberedLegalP" data-numerator="5" id="paragraf-1-nummer-5">(5) Med <i>masterutdanning</i> forstås høyere grads utdanning som bygger på avlagt utdanning på lavere grads nivå og eventuell yrkespraksis.</article><article class="numberedLegalP" data-numerator="6" id="paragraf-1-nummer-6">(6) Med <i>praktisk-pedagogisk utdanning</i> forstås en utdanning som gir pedagogisk tilleggskompetanse til en faglig utdanning, for å kvalifisere søker for tilsetting som lærer i skolen i henhold til de gjeldende bestemmelsene i Opplæringslova.</article></article><article class="legalArticle" data-lovdata-URL="LTI/forskrift/2007-03-19-305/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Minstekrav for opptak</span></h2><article class="numberedLegalP" data-numerator="1" id="paragraf-2-nummer-1">(1) For opptak til grunnutdanninger gjelder bestemmelsene gitt i forskrift om opptak til universiteter og høyskoler, kapittel 2-6 og 9.</article><article class="numberedLegalP" data-numerator="2" id="paragraf-2-nummer-2">(2) For opptak til videreutdanninger, masterutdanninger og praktisk-pedagogisk utdanning gjelder følgende bestemmelser om minstekrav for opptak:<ul class="defaultList"><li data-li-identifier="(a)" data-name="(a)"><article class="listArticle" id="paragraf-2-nummer-2-punkt-1"><article class="legalP" id="paragraf-2-nummer-2-punkt-1-ledd-1">For utdanning som er regulert av nasjonal rammeplan, gjelder minstekrav for opptak i henhold til denne rammeplanen eller forskrift til rammeplanen.</article></article></li><li data-li-identifier="(b)" data-name="(b)"><article class="listArticle" id="paragraf-2-nummer-2-punkt-2"><article class="legalP" id="paragraf-2-nummer-2-punkt-2-ledd-1">For utdanning som har studieplan som ikke er regulert av nasjonal rammeplan, gjelder minstekrav for opptak i henhold til godkjent studieplan av styret eller annet organ med myndighet til å fatte vedtak om godkjent studieplan.</article></article></li><li data-li-identifier="(c)" data-name="(c)"><article class="listArticle" id="paragraf-2-nummer-2-punkt-3"><article class="legalP" id="paragraf-2-nummer-2-punkt-3-ledd-1">Godkjent opptaksgrunnlag til masterutdanninger framgår av forskrift om krav til mastergrad. Styret fastsetter gjennom studieplaner nærmere krav om opptaksgrunnlag til den enkelte masterutdanning, herunder faglige minstekrav.</article></article></li></ul></article></article><article class="legalArticle" data-lovdata-URL="LTI/forskrift/2007-03-19-305/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utfyllende bestemmelser om opptak på grunnlag av realkompetanse</span></h2><article class="numberedLegalP" data-numerator="1" id="paragraf-3-nummer-1">(1) Bestemmelsene er gitt med hjemmel i forskrift om opptak til universiteter og høyskoler, § 3-1. Søker må fylle/ha fylt 25 år i opptaksåret for å kunne søke opptak etter disse bestemmelsene.</article><article class="numberedLegalP" data-numerator="2" id="paragraf-3-nummer-2">(2) For opptak på realkompetanse til grunnutdanninger, kreves minimum 5 år relevant yrkespraksis på eller tilsvarende heltid. Relevansen i yrkespraksis vurderes i forhold til den utdanningen det søkes opptak til. Deltidsarbeid med angitt stillingsbrøk eller timetall i en definert periode kan omregnes til heltid. Ulønnet og/eller ideelt arbeid kan telle når dette arbeidet er av heltidskarakter. Hjemmeomsorg for egne barn teller med inntil 1 år for hvert barn det dokumenteres omsorg for. Gjennomført førstegangstjeneste teller med inntil 1 år. Bestått videregående skolegang eller annen utdanning som bygger på kunnskaper fra grunnskole, kan telle inntil 2 år. Omfanget av lønnet eller ulønnet yrkespraksis skal utgjøre minimum 3 år av minstekravet på 5 år relevant yrkespraksis. Søkere med annet morsmål enn norsk eller et annet nordisk språk, må dokumentere kunnskaper i norsk tilsvarende kravene som stilles i forskrift om opptak til universiteter og høyskoler, § 2-3. Det blir stilt krav om gode kunnskaper i engelsk til utdanninger som har et større innslag av engelskspråklig litteratur i pensum. Spesielle opptakskrav gitt i forskrift om opptak til universiteter og høyskoler, kapittel 4, gjelder også for søkere på realkompetanse.</article><article class="numberedLegalP" data-numerator="3" id="paragraf-3-nummer-3">(3) For opptak på realkompetanse til videreutdanninger, masterutdanninger og praktisk-pedagogisk utdanning, kreves at søker dokumenterer kompetanse som er på samme nivå som de grunnleggende krav om utdanning og eventuell yrkespraksis som stilles i henhold til § 2. Søker må for å bli underlagt vurdering av opptak på realkompetanse til en av disse utdanningene, dokumentere relevante teoretiske kunnskaper av minst 90 studiepoengs omfang i høyere utdanning og minst 5 år relevant yrkespraksis på eller tilsvarende heltid. Deltidsarbeid med angitt stillingsbrøk eller timetall i en definert periode kan omregnes til heltid. Ulønnet og/eller ideelt arbeid kan telle når dette arbeidet er av heltidskarakter. Hjemmeomsorg for egne barn teller med inntil 1 år for hvert barn det dokumenteres omsorg for. Gjennomført førstegangstjeneste teller med inntil 1 år. Bestått videregående skolegang, annen utdanning som bygger på kunnskaper fra grunnskole eller høyere utdanning kan telle inntil 2 år. Omfanget av lønnet eller ulønnet yrkespraksis skal utgjøre minimum 3 år av minstekravet på 5 år relevant yrkespraksis. Søkere med annet morsmål enn norsk, må dokumentere kunnskaper i norsk tilsvarende kravene i forskrift om opptak til universiteter og høyskoler, § 2-3. Det blir stilt krav om gode kunnskaper i engelsk til utdanninger som har et større innslag av engelskspråklig litteratur i pensum.</article><article class="numberedLegalP" data-numerator="4" id="paragraf-3-nummer-4">(4) Vedtak om godkjent realkompetanse er kun gyldig i studieåret som følger opptakstidspunktet, og kun til det studiet det er gitt opptak til.</article></article><article class="legalArticle" data-lovdata-URL="LTI/forskrift/2007-03-19-305/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Betinget opptak</span></h2><article class="numberedLegalP" data-numerator="1" id="paragraf-4-nummer-1">(1) Det kan fattes vedtak om betinget opptak der søker mangler del av minstekravet for opptak etter § 2.</article><article class="numberedLegalP" data-numerator="2" id="paragraf-4-nummer-2">(2) For opptak til grunnutdanninger er det gitt bestemmelser om opptak på visse vilkår (Betinget opptak) i forskrift om opptak til universiteter og høyskoler, kapittel 5.</article><article class="numberedLegalP" data-numerator="3" id="paragraf-4-nummer-3">(3) For opptak til videreutdanninger, masterutdanninger og praktisk-pedagogisk utdanning, kan betinget opptak vurderes gitt når ett av følgende kriterier er oppfylt:<ul class="defaultList"><li data-li-identifier="(a)" data-name="(a)"><article class="listArticle" id="paragraf-4-nummer-3-punkt-1"><article class="legalP" id="paragraf-4-nummer-3-punkt-1-ledd-1">Der forhold utenfor søkers kontroll har medvirket til at eksamen som inngår i kravet for opptak ikke er avlagt eller blitt sensurert.</article></article></li><li data-li-identifier="(b)" data-name="(b)"><article class="listArticle" id="paragraf-4-nummer-3-punkt-2"><article class="legalP" id="paragraf-4-nummer-3-punkt-2-ledd-1">Der søker ikke har bestått eksamen som inngår i kravet for opptak, men der det allikevel kan antas at søker har tilstrekkelige faglige kvalifikasjoner for å kunne påbegynne studiet det søkes opptak til.</article></article></li></ul></article><article class="numberedLegalP" data-numerator="4" id="paragraf-4-nummer-4">(4) Det er en forutsetning for betinget opptak at manglende eksamen i opptaksgrunnlaget avlegges og bestås av studenten ved første mulige anledning. Hvis ikke dette kravet oppfylles, mister studenten studieplassen og studieretten ervervet gjennom betinget opptak.</article><article class="numberedLegalP" data-numerator="5" id="paragraf-4-nummer-5">(5) Søkere som er innvilget betinget opptak, kan ikke få utsatt studiestart til neste opptak etter bestemmelsene i § 14.</article></article><article class="legalArticle" data-lovdata-URL="LTI/forskrift/2007-03-19-305/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Generelt om rangering av søkere ved opptak</span></h2><article class="numberedLegalP" data-numerator="1" id="paragraf-5-nummer-1">(1) Dersom det er flere kvalifiserte søkere enn antall ledige studieplasser, rangeres søkere innbyrdes etter nærmere bestemte rangeringsregler.</article><article class="numberedLegalP" data-numerator="2" id="paragraf-5-nummer-2">(2) Ved opptak til grunnutdanninger skal søkere rangeres etter bestemmelsene gitt i forskrift om universiteter og høyskoler, kapittel 7.</article><article class="numberedLegalP" data-numerator="3" id="paragraf-5-nummer-3">(3) Ved opptak til videreutdanninger, masterutdanninger og praktisk-pedagogisk utdanning skal søkere rangeres etter nærmere bestemmelser gitt i § 6 – § 10. Der søker har flere mulige kvalifiserende grunnlag for opptak, skal det ved rangering velges det grunnlaget som gir gunstigst resultat for søkeren. Følgende kompetanse kan etter nærmere bestemmelser gitt i § 6 – § 10 telle ved rangering.</article> <article class="defaultP" margin-top="true"><i>Karakterpoeng</i></article><article class="legalP" id="paragraf-5-ledd-1">Det kan gis karakterpoeng for den for opptak kvalifiserende utdanningen eller for deler av denne. Karakterpoeng gis på grunnlag av vektet karaktergjennomsnitt. Med vektet gjennomsnitt menes gjennomsnittet av alle tellende karakterer på vitnemålet vektet i forhold til antall studiepoeng/vekttall på hver karakterenhet/tellende emne. Karakterpoeng ved opptak gis etter følgende skala: <table><tbody><tr><td data-text-align="left" data-vertical-align="top">Karakterpoeng</td><td data-text-align="left" data-vertical-align="top">5</td><td data-text-align="left" data-vertical-align="top">4</td><td data-text-align="left" data-vertical-align="top">3</td><td data-text-align="left" data-vertical-align="top">2</td><td data-text-align="left" data-vertical-align="top">1</td></tr><tr><td data-text-align="left" data-vertical-align="top">Karakter</td><td data-text-align="left" data-vertical-align="top">A</td><td data-text-align="left" data-vertical-align="top">B</td><td data-text-align="left" data-vertical-align="top">C</td><td data-text-align="left" data-vertical-align="top">D</td><td data-text-align="left" data-vertical-align="top">E</td></tr></tbody></table></article><article class="legalP" id="paragraf-5-ledd-2">For søkere med tall- eller bokstavkarakterer fra eldre utdanninger, benyttes følgende omregningsskala: <table><thead><tr><th data-text-align="left" data-vertical-align="top"><i>Karakterpoeng</i></th><th data-text-align="left" data-vertical-align="top"><i>5</i></th><th data-text-align="left" data-vertical-align="top"><i>4</i></th><th data-text-align="left" data-vertical-align="top"><i>3</i></th><th data-text-align="left" data-vertical-align="top"><i>2</i></th><th data-text-align="left" data-vertical-align="top"><i>1</i></th></tr></thead><tbody><tr><td data-text-align="left" data-vertical-align="top">Karakter realfaglig utdanning</td><td data-text-align="left" data-vertical-align="top">1.0-1.6</td><td data-text-align="left" data-vertical-align="top">1.7-2.3</td><td data-text-align="left" data-vertical-align="top">2.4- 2.8</td><td data-text-align="left" data-vertical-align="top">2.9-3.4</td><td data-text-align="left" data-vertical-align="top">3.5-4.0</td></tr><tr><td data-text-align="left" data-vertical-align="top">Karakter helse- og sosialfag, humanistiske fag, samfunnsfag, økonomi, jus, mv.</td><td data-text-align="left" data-vertical-align="top">1.0-2.2</td><td data-text-align="left" data-vertical-align="top">2.3-2.5</td><td data-text-align="left" data-vertical-align="top">2.6-2.7</td><td data-text-align="left" data-vertical-align="top">2.8-3.0</td><td data-text-align="left" data-vertical-align="top">3.1-4.0</td></tr><tr><td data-text-align="left" data-vertical-align="top">Karakter eldre skala</td><td data-text-align="left" data-vertical-align="top">S</td><td data-text-align="left" data-vertical-align="top">Mtf</td><td colspan="2" data-text-align="left" data-vertical-align="top">Tf</td><td data-text-align="left" data-vertical-align="top">Ng</td></tr><tr><td data-text-align="left" data-vertical-align="top">Ikke gitt karakter</td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">Bestått/godkjent</td><td data-text-align="left" data-vertical-align="top" /><td data-text-align="left" data-vertical-align="top" /></tr></tbody></table></article><article class="legalP" id="paragraf-5-ledd-3">Denne omregningsskalaen har kun gyldighet for søknader om opptak til Høyskolen i Østfold.</article> <article class="defaultP" margin-top="true"><i>Utdanningspoeng</i></article><article class="legalP" id="paragraf-5-ledd-4">Det kan gis utdanningspoeng for bestått høyere utdanning utover minstekravet for opptak.</article> <article class="defaultP" margin-top="true"><i>Praksispoeng</i></article><article class="legalP" id="paragraf-5-ledd-5">Det kan gis poeng for yrkespraksis utover den for opptak kvalifiserende utdanningen. Normalt teller kun praksis ervervet etter utdanningen ved rangering, men særlig relevant praksis som er ervervet før utdanningen kan bli vurdert medregnet når denne praksisen normalt krever høyere utdanning ved tilsetting.</article> <article class="defaultP" margin-top="true"><i>Tilleggspoeng</i></article><article class="legalP" id="paragraf-5-ledd-6">Det kan gis tilleggspoeng for organisasjonsarbeid, tillitsverv, mv., der dette er relevant for utdanningen.</article> <article class="defaultP" margin-top="true"><i>Konkurransepoeng</i><p class="leddfortsettelse">fremgår som summen av poeng oppnådd for karakterpoeng, utdanningspoeng, praksispoeng og tilleggspoeng.</p></article><article class="numberedLegalP" data-numerator="4" id="paragraf-5-nummer-4">(4) Kun søkere som oppfyller minstekrav for opptak, jf. § 2 og § 4, kan rangeres ved opptak. Søkere som er kvalifisert etter § 3, rangeres i henhold til bestemmelsene i § 10.</article><article class="numberedLegalP" data-numerator="5" id="paragraf-5-nummer-5">(5) Søkere som har overholdt den utlyste søknadsfristen for opptak, jf. § 11, skal rangeres foran søkere som søker etter denne fristen. Høyskolen kan allikevel behandle en søknad etter fristen på linje med søknader innen fristen der:<ul class="defaultList"><li data-li-identifier="(a)" data-name="(a)"><article class="listArticle" id="paragraf-5-nummer-5-punkt-1"><article class="legalP" id="paragraf-5-nummer-5-punkt-1-ledd-1">søker pga. tungtveiende årsaker ikke har kunnet overholde søknadsfristen.<br />eller</article></article></li><li data-li-identifier="(b)" data-name="(b)"><article class="listArticle" id="paragraf-5-nummer-5-punkt-2"><article class="legalP" id="paragraf-5-nummer-5-punkt-2-ledd-1">søknad gjelder utdanning som har ledige plasser (restplasser) uten ventelister med kvalifiserte søkere etter hovedopptaket. Til ledige plasser uten ventelister behandles kvalifiserte søkere løpende til studieplassene er fylt opp, og, med mindre særskilte hensyn taler for det, uten bruk av rangeringsreglene i § 6 – § 10.</article></article></li></ul></article></article><article class="legalArticle" data-lovdata-URL="LTI/forskrift/2007-03-19-305/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rangering av søkere ved opptak til videreutdanninger.</span></h2><article class="numberedLegalP" data-numerator="1" id="paragraf-6-nummer-1">(1) <i>Videreutdanninger innen lærerutdanning</i><ul class="defaultList"><li><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">Ved rangering av søkere kvoteres søkerne med bakgrunn i kvalifikasjonsgrunnlaget for opptak. Rangering foretas fra og med gruppe I og deretter gruppevis synkende til studieplassene er fylt opp.</article></article></li><li><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">Gruppe I: Studenter som tar utdanningen som et valgfag innenfor et ordinært løp i allmenn- eller førskolelærerutdanningen eller gjennom å ha studierett på en bachelorutdanning ved Høyskolen i Østfold som inneholder denne utdanningen.</article></article></li><li><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">Gruppe II: Overflyttingsstudenter fra lærerutdanninger ved andre læresteder i Norge.</article></article></li><li><article class="listArticle" id="paragraf-6-nummer-1-punkt-4"><article class="legalP" id="paragraf-6-nummer-1-punkt-4-ledd-1">Gruppe III: Lærere med fast tilsetting i skolen. Ved innbyrdes rangering rangeres søkerne på grunnlag av lengden på praksis i læreryrket.</article></article></li><li><article class="listArticle" id="paragraf-6-nummer-1-punkt-5"><article class="legalP" id="paragraf-6-nummer-1-punkt-5-ledd-1">Gruppe IV: Søkere med fullført og bestått pedagogisk profesjonsutdanning, men som ikke har fast tilsetting i skolen. Ved innbyrdes rangering rangeres søkerne på grunnlag av karakterpoeng i den kvalifiserende utdanningen.</article></article></li><li><article class="listArticle" id="paragraf-6-nummer-1-punkt-6"><article class="legalP" id="paragraf-6-nummer-1-punkt-6-ledd-1">Gruppe V: Øvrige søkere som fyller minstekravet for opptak til utdanningen. For disse søkerne regnes utdanningen som en grunnutdanning. Ved innbyrdes rangering rangeres søkerne på grunnlag av bestemmelsene i forskrift om opptak til universiteter og høyskoler, kapittel 7.</article></article></li></ul></article><article class="numberedLegalP" data-numerator="2" id="paragraf-6-nummer-2">(2) <i>Videreutdanninger innen helse- og sosialfag</i><ul class="defaultList"><li><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">Karakterpoeng: Det gis karakterpoeng på grunnlag av den kvalifiserende utdanningen.</article></article></li><li><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">Utdanningspoeng: Det gis 1 poeng pr. beståtte videreutdanning på 30 studiepoeng, maksimalt 3 poeng.</article></article></li><li><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">Praksispoeng: Det gis 0.5 poeng pr. år praksis på/tilsvarende heltid, maksimalt 3 poeng. Til videreutdanning i anestesi-, intensiv- og operasjonssykepleie gis det i tillegg 1 ekstra praksispoeng pr. år, maksimalt 6 ekstra poeng, til søkere med praksis som godkjent sykepleier fra følgende akuttavdelinger: medisinsk intensiv, kirurgisk intensiv, akuttmottak, intensiv nyfødt og/eller dialyseavdeling.</article></article></li><li><article class="listArticle" id="paragraf-6-nummer-2-punkt-4"><article class="legalP" id="paragraf-6-nummer-2-punkt-4-ledd-1">Konkurransepoeng fremkommer av sum poeng for karakterpoeng, utdanningspoeng og praksispoeng. Ved poenglikhet mellom flere søkere, rangeres eldste søker innenfor først.</article></article></li><li><article class="listArticle" id="paragraf-6-nummer-2-punkt-5"><article class="legalP" id="paragraf-6-nummer-2-punkt-5-ledd-1">Til videreutdanning i anestesi-, intensiv- og operasjonssykepleie har søkere fast tilsatt ved Sykehuset Østfold en kvotert fortrinnsrett ved opptak. Rangeringsreglene over gjelder også innenfor kvotert søkergruppe med fortrinnsrett til studieplass.</article></article></li></ul></article><article class="numberedLegalP" data-numerator="3" id="paragraf-6-nummer-3">(3) <i>Videreutdanninger innen ingeniørfag, teknologi- og realfag, økonomi, samfunnsfag, språkfag og informasjonsteknologi</i><ul class="defaultList"><li><article class="listArticle" id="paragraf-6-nummer-3-punkt-1"><article class="legalP" id="paragraf-6-nummer-3-punkt-1-ledd-1">Det gis karakterpoeng på grunnlag av den kvalifiserende utdanningen. Konkurransepoeng fremkommer av karakterpoeng. Ved poenglikhet mellom flere søkere, rangeres eldste søker først.</article></article></li></ul></article></article><article class="legalArticle" data-lovdata-URL="LTI/forskrift/2007-03-19-305/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering av søkere ved opptak til praktisk-pedagogisk utdanning</span></h2><article class="numberedLegalP" data-numerator="1" id="paragraf-7-nummer-1">(1) Det gis utdannings- og konkurransepoeng på bakgrunn av utdanningsnivå/antall avlagte studier som er relevante undervisningsfag i skolen.</article><article class="numberedLegalP" data-numerator="2" id="paragraf-7-nummer-2">(2) Søkere med høyere grads utdanning (hovedfag, mastergrad eller tilsvarende) gis 50 konkurransepoeng.</article><article class="numberedLegalP" data-numerator="3" id="paragraf-7-nummer-3">(3) Søkere med lavere grads utdanning (cand.mag., bachelor, eller tilsvarende) gis 10 utdanningspoeng pr. beståtte studieår (60 studiepoeng) og 5 utdanningspoeng for beståtte halvårsenheter (30 studiepoeng) innenfor utdanninger som er relevante undervisningsfag i skolen. Maksimalt antall konkurransepoeng for utdanninger innenfor lavere grad, er 45 konkurransepoeng.</article><article class="numberedLegalP" data-numerator="4" id="paragraf-7-nummer-4">(4) Søkere med bestått integrert 3 årig yrkesrettet bachelor-/profesjonsutdanning på lavere grads nivå, gis 30 utdanningspoeng for denne utdanningen. Det kan utover dette gis inntil 15 utdanningspoeng for beståtte studieår og halvårsenheter som er tatt i tillegg til profesjonsutdanningen, jf. (3), og/eller 10 ekstra utdanningspoeng for et relevant fagbrev fra videregående skole. Maksimalt antall konkurransepoeng for profesjonsutdanning med eventuell tilleggsutdanning, er 45 poeng.</article><article class="numberedLegalP" data-numerator="5" id="paragraf-7-nummer-5">(5) Søkere med fagbrev/fagutdanning fra videregående skole og yrkesteoretisk utdanning, gis 30 utdanningspoeng for den utdanningen som samlet kvalifiserer for opptak etter § 2 – § 4. Det kan utover dette gis inntil 15 utdanningspoeng for beståtte studieår og halvårsenheter som er tatt i tillegg til den kvalifiserende utdanningen, jf. (3). Maksimalt antall konkurransepoeng for fagbrev og yrkesteoretisk utdanning og eventuell tilleggsutdanning, er 45 poeng.<article class="legalP" id="paragraf-7-nummer-5-ledd-1">Ved poenglikhet mellom flere søkere, rangeres eldste søker først.</article><article class="legalP" id="paragraf-7-nummer-5-ledd-2">Kvalifisert søker etter § 2 – § 4 kan vedtas utelukket fra rangering og opptak til praktisk-pedagogisk utdanning hvis høyskolen ut i fra faglige og/eller økonomiske ressurser ikke kan gi tilbud om relevant fagdidaktikk til søkeren. Vedtak om avslag på opptak på grunnlag av manglende tilbud om fagdidaktikk i utdanningen, kan ikke påklages etter § 15. Tilbudet om fagdidaktikk kunngjøres i god tid før søknadsfristen på høyskolens faglige informasjonssider på web.</article></article></article><article class="legalArticle" data-lovdata-URL="LTI/forskrift/2007-03-19-305/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av søkere ved opptak til masterutdanninger</span></h2><article class="numberedLegalP" data-numerator="1" id="paragraf-8-nummer-1">(1) <i>Masterutdanning i organisasjon og ledelse</i><ul class="defaultList"><li><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">Utdanningspoeng: Det gis utdanningspoeng for utdanning utover opptaksgrunnlaget på 180 studiepoeng etter følgende regler: 1 poeng pr. studieenhet på 30 studiepoeng, maksimalt 4 poeng.</article></article></li><li><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">Praksispoeng: Det gis praksispoeng for relevant praksis etter følgende regler: 2 poeng pr. år med relevant praksis på/tilsvarende heltid utover minstekravet for opptak, maksimalt 10 poeng. Der praksis har vært i en formell lederstilling, gis det i tillegg 1 praksispoeng pr. år med ledererfaring, maksimalt 10 poeng. Maksimalt antall praksispoeng er 20 poeng.</article></article></li><li><article class="listArticle" id="paragraf-8-nummer-1-punkt-3"><article class="legalP" id="paragraf-8-nummer-1-punkt-3-ledd-1">Tilleggspoeng: Det kan gis inntil 3 tilleggspoeng for relevant organisasjonsarbeid.</article></article></li><li><article class="listArticle" id="paragraf-8-nummer-1-punkt-4"><article class="legalP" id="paragraf-8-nummer-1-punkt-4-ledd-1">Konkurransepoeng fremgår som sum av utdanningspoeng, praksispoeng og tilleggspoeng.</article></article></li><li><article class="listArticle" id="paragraf-8-nummer-1-punkt-5"><article class="legalP" id="paragraf-8-nummer-1-punkt-5-ledd-1">Ved poenglikhet mellom flere søkere, rangeres eldste søker først.</article></article></li></ul></article><article class="numberedLegalP" data-numerator="2" id="paragraf-8-nummer-2">(2) <i>Masterutdanninger i pedagogiske fag, lærerutdanning og helse- og sosialfag</i><ul class="defaultList"><li><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">Karakterpoeng: Det gis karakterpoeng for den kvalifiserende utdanningen.</article></article></li><li><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">Utdanningspoeng: Det gis utdanningspoeng for relevant faglig videreutdanning utover opptaksgrunnlaget etter følgende regler: 1 poeng pr. studieenhet på 30 studiepoeng, maksimalt 3 poeng.</article></article></li><li><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1">Praksispoeng: Det gis praksispoeng for relevant praksis innen fagområdet: 0.5 poeng pr. år, maksimalt 3 poeng.</article></article></li><li><article class="listArticle" id="paragraf-8-nummer-2-punkt-4"><article class="legalP" id="paragraf-8-nummer-2-punkt-4-ledd-1">Konkurransepoeng fremgår som sum av karakterpoeng, utdanningspoeng og praksispoeng.</article></article></li><li><article class="listArticle" id="paragraf-8-nummer-2-punkt-5"><article class="legalP" id="paragraf-8-nummer-2-punkt-5-ledd-1">Ved poenglikhet mellom flere søkere, rangeres eldste søker først.</article></article></li></ul></article><article class="numberedLegalP" data-numerator="3" id="paragraf-8-nummer-3">(3) <i>Masterutdanninger innen ingeniørfag, teknologi- og realfag, økonomi, samfunnsfag, språkfag og informasjonsteknologi</i><ul class="defaultList"><li><article class="listArticle" id="paragraf-8-nummer-3-punkt-1"><article class="legalP" id="paragraf-8-nummer-3-punkt-1-ledd-1">Karakterpoeng: Det gis karakterpoeng for den kvalifiserende utdanningen.</article></article></li><li><article class="listArticle" id="paragraf-8-nummer-3-punkt-2"><article class="legalP" id="paragraf-8-nummer-3-punkt-2-ledd-1">Konkurransepoeng fremgår av karakterpoeng.</article></article></li><li><article class="listArticle" id="paragraf-8-nummer-3-punkt-3"><article class="legalP" id="paragraf-8-nummer-3-punkt-3-ledd-1">Ved poenglikhet mellom flere søkere, rangeres eldste søker først.</article></article></li></ul></article></article><article class="legalArticle" data-lovdata-URL="LTI/forskrift/2007-03-19-305/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opptak utenom rangeringsreglene</span></h2><article class="numberedLegalP" data-numerator="1" id="paragraf-9-nummer-1">(1) Inntil 20% av søkerne til en utdanning kan tildeles opptak utenom rangeringsreglene i § 6 – § 8. Dette kan gjelde søkere med minst ett av følgende grunnlag:<ul class="defaultList"><li data-li-identifier="a)" data-name="a)"><article class="listArticle" id="paragraf-9-nummer-1-punkt-1"><article class="legalP" id="paragraf-9-nummer-1-punkt-1-ledd-1">der søker ikke kan rangeres etter disse rangeringsreglene.</article></article></li><li data-li-identifier="b)" data-name="b)"><article class="listArticle" id="paragraf-9-nummer-1-punkt-2"><article class="legalP" id="paragraf-9-nummer-1-punkt-2-ledd-1">der søker dokumenterer at sykdom, funksjonshemming eller andre tungtveiende grunner gir grunn til å anta at eksamensresultatene ikke gir et riktig bilde av søkerens reelle kvalifikasjoner.</article></article></li></ul><article class="legalP" id="paragraf-9-nummer-1-ledd-1">Ved vurdering av opptak utenom rangeringsreglene, foretas en helhetlig vurdering om søker har likeverdige kvalifikasjoner med søkere som tas opp etter vanlig rangering etter § 6 til § 8.</article></article><article class="numberedLegalP" data-numerator="2" id="paragraf-9-nummer-2">(2) Søker kan også innvilges opptak utenom rangeringsreglene, der andre særskilte forhold taler for at søkere med en bestemt utdannings- eller yrkesbakgrunn eller et underrepresentert kjønn må gis spesiell prioritet ved opptak. Opptak etter denne bestemmelsen må foretas og inngå innenfor maksimalt 20% av studieplassene, jf. (1).<article class="legalP" id="paragraf-9-nummer-2-ledd-1">Det er en forutsetning at søkere som tas opp etter denne regelen er kvalifisert for opptak etter gjeldende regler, jf. § 2 – § 4.</article></article></article><article class="legalArticle" data-lovdata-URL="LTI/forskrift/2007-03-19-305/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rangering av søkere med godkjent realkompetanse</span></h2><article class="numberedLegalP" data-numerator="1" id="paragraf-10-nummer-1">(1) Der søkere får godkjent realkompetanse som hele eller en del av opptaksgrunnlaget etter bestemmelsene i § 2 og § 3, skal rangering foretas gjennom skjønnsmessig vurdering av om søker har likeverdige kvalifikasjoner med søkere som tas opp etter de alminnelige rangeringsreglene og poengberegning. Søkere med godkjent realkompetanse skal ikke rangeres etter poengreglene i § 5 – § 8, men vurderes for opptak etter en skjønnsmessig helhetsvurdering.</article><article class="numberedLegalP" data-numerator="2" id="paragraf-10-nummer-2">(2) Til grunnutdanninger gjelder bestemmelsene i forskrift om opptak til universiteter og høyskoler, § 7-20 om rangering av søkere utenom poengreglene. Ved rangering av søkere på realkompetanse til utdanninger ved Høyskolen i Østfold, vil det bli lagt til grunn en helhetsvurdering av søkerens dokumenterte relevante yrkeserfaring og teoretiske kunnskaper gjennom bestått skolegang og kurs. Deltakelse i organisasjonsarbeid og som tillitsvalgt kan også tillegges noe betydning ved helhetsvurderingen. Der søkere vurderes å stå helt likt etter en slik helhetsvurdering, rangeres eldste søker først.</article><article class="numberedLegalP" data-numerator="3" id="paragraf-10-nummer-3">(3) Søkere godkjent for minstekravet for opptak til masterutdanning, videreutdanning eller praktisk-pedagogisk utdanning etter § 3, nr. 2, vurderes for opptak på grunnlag av en helhetsvurdering av søkerens dokumenterte relevante yrkeserfaring og teoretiske kunnskaper gjennom bestått skolegang og kurs. Deltakelse i organisasjonsarbeid og som tillitsvalgt kan også tillegges noe betydning ved helhetsvurderingen. Der søkere vurderes å stå helt likt etter en slik helhetsvurdering, rangeres eldste søker først.</article></article><article class="legalArticle" data-lovdata-URL="LTI/forskrift/2007-03-19-305/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Søknadsfrister</span></h2><article class="legalP" id="paragraf-11-ledd-1">Søknadsfrister for opptak kunngjøres minst 1 måned før fristens utløp på søknadsskjema og på høyskolens informasjonssider på web. Til grunnutdanninger utlyst gjennom nasjonalt, Samordna opptak vedtas søknadsfristene som nasjonale frister av Samordna opptak. Til lokale opptak til videreutdanninger, masterutdanninger og praktisk-pedagogisk utdanning vedtas søknadsfrister av høyskolen.</article></article><article class="legalArticle" data-lovdata-URL="LTI/forskrift/2007-03-19-305/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Søknadsdokumenter</span></h2><article class="numberedLegalP" data-numerator="1" id="paragraf-12-nummer-1">(1) Søknad om opptak skal stilles på fastsatt søknadsskjema eller gjennom elektronisk søknad til de utdanninger der dette tilbys. Alle opplysninger som er nødvendige og relevante for behandling av søknaden, skal dokumenteres sammen med søknaden eller gjennom ettersending. Søkeren plikter å orientere seg om hvilken dokumentasjon som er nødvendig å legge ved for at søknaden skal kunne behandles. Godkjent dokumentasjon er attesterte kopier av originale dokumenter. Attestasjon av rett kopi skal foretas av offentlig myndighet eller foretak som primært utfører kopitjenester. Dokumenter det ikke er mulig å legge ved innen søknadsfristen, skal ettersendes snarest mulig etter at de er søkerne i hende og senest innen en fastsatt ettersendingsfrist. Midlertidig dokumentasjon av pågående utdanning eller yrkespraksis kan vurderes for godkjenning og godskriving frem til det tidspunktet hvor sluttattestasjon forventes å foreligge.</article><article class="numberedLegalP" data-numerator="2" id="paragraf-12-nummer-2">(2) Dokumentasjon for skolegang og eksamen, skal være i form av vitnemål, karakterutskrift, kompetansebevis, fagbrev eller tilsvarende godkjent sluttdokumentasjon fra skolen.</article><article class="numberedLegalP" data-numerator="3" id="paragraf-12-nummer-3">(3) Dokumentasjon for yrkespraksis skal være i form av arbeidsattest/arbeidsbekreftelse som angir start- og sluttidspunkt for arbeidsforholdet, en beskrivelse av yrkestittelen og arbeidets innhold, samt en angivelse av stillingsandel, stillingsprosent eller annen tallmessig angivelse av arbeidets samlede omfang.</article><article class="numberedLegalP" data-numerator="4" id="paragraf-12-nummer-4">(4) Dokumentasjon for hjemmeomsorg for egne barn skal være i form av bostedsbevis for familien, eller egen attestasjon på omsorg fra annen relevant myndighet.</article><article class="numberedLegalP" data-numerator="5" id="paragraf-12-nummer-5">(5) Dokumentasjon for førstegangstjeneste skal være i form av godkjent tjenestebevis med beskrivelse av tjenestens innhold og tidsrom.</article><article class="numberedLegalP" data-numerator="6" id="paragraf-12-nummer-6">(6) Dokumentasjon for etterutdanning og kurs, skal være i form av kursbevis eller tilsvarende bekreftelse.</article><article class="numberedLegalP" data-numerator="7" id="paragraf-12-nummer-7">(7) Dokumentasjon for tillitsverv, organisasjonsarbeid etc., skal være i form av attest eller bekreftelse fra attesterende myndighet i aktuell klubb, forening eller organisasjon mv.</article></article><article class="legalArticle" data-lovdata-URL="LTI/forskrift/2007-03-19-305/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Politiattest</span></h2><article class="legalP" id="paragraf-13-ledd-1">Det kan kreves politiattest i forbindelse med opptak til utdanninger der student er i praksis i studietiden. Nærmere bestemmelser er gitt i Forskrift om opptak til universiteter og høyskoler, kapittel 6.</article></article><article class="legalArticle" data-lovdata-URL="LTI/forskrift/2007-03-19-305/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Reservering av studieplass til neste opptak</span></h2><article class="numberedLegalP" data-numerator="1" id="paragraf-14-nummer-1">(1) Innvilget studieplass kan søkes utsatt med ett år/reservert ved neste opptak.</article><article class="numberedLegalP" data-numerator="2" id="paragraf-14-nummer-2">(2) Vilkåret for å få innvilget utsatt studiestart med ett år er at det etter søknad om opptak har oppstått uforutsette og tungtveiende årsaker som gjør at søkeren ikke kan ta studieplassen i det studieåret det er tildelt opptak for. Godkjente årsaker kan være sykdom, graviditet, omsorgsansvar, innkalling til førstegangstjeneste, eller lignende. Søkere som er gitt betinget opptak etter § 4 kan ikke søke om reservert plass ved neste opptak.</article><article class="numberedLegalP" data-numerator="3" id="paragraf-14-nummer-3">(3) Innvilget utsatt studiestart med ett år medfører at søker får reservert plass på samme studium neste år. Det tas forbehold om at studiet tilbys ved neste års opptak. Søker må registrere seg som vanlig opptakssøker året etter for å bekrefte interessen for studieplassen som er reservert.</article></article><article class="legalArticle" data-lovdata-URL="LTI/forskrift/2007-03-19-305/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bytte av studieplass etter opptak</span></h2><article class="numberedLegalP" data-numerator="1" id="paragraf-15-nummer-1">(1) Det kan søkes om bytte av studieplass etter at opptak er foretatt.</article><article class="numberedLegalP" data-numerator="2" id="paragraf-15-nummer-2">(2) Vilkåret for å søke bytte av studieplass, er at det har oppstått tungtveiende forhold som taler for dette etter omprioriteringsfristen før opptaket.</article><article class="numberedLegalP" data-numerator="3" id="paragraf-15-nummer-3">(3) Der vilkåret under (2) er oppfylt, kreves videre at søker har minst samme konkurransepoeng/rangering som siste søker som er tatt opp ordinært i hovedopptaket, og at det er ledig plass på studiet som det søkes byttet til.</article><article class="numberedLegalP" data-numerator="4" id="paragraf-15-nummer-4">(4) Ved søknad om bytte til et åpent studium, gjelder ikke vilkårene under (2) og (3), men søker kan søke studieplass på studiet det ønskes byttet til gjennom restopptak/restetorg eller liknende ordning.</article></article><article class="legalArticle" data-lovdata-URL="LTI/forskrift/2007-03-19-305/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage og begrunnelse</span></h2><article class="legalP" id="paragraf-16-ledd-1">Klagefrist på vedtak om opptak, er 3 uker fra søker har mottatt svar, jf. forvaltningsloven § 29. Klage på vedtak skal fremmes skriftlig, og stilles til klagenemnda. Klage på opptak behandles av en klagenemnd, jf. forskrift om opptak til universiteter og høyskoler, kapittel 8. Søker kan be om en utfyllende begrunnelse av vedtak før klage fremmes, jf. forvaltningsloven, § 24.</article></article><article class="legalArticle" data-lovdata-URL="LTI/forskrift/2007-03-19-305/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse for forskriften og opphør av tidligere regelverk</span></h2><article class="legalP" id="paragraf-17-ledd-1">Forskriften trer i kraft straks. Samtidig opphører forskrift 28. februar 2005 nr. 189 om lokalt opptak og rangering av søkere til masterutdanninger, videreutdanninger og praktisk-pedagogisk utdanning og utfyllende bestemmelser 28. februar 2005 for opptak på realkompetanse til Høyskolen i Østfold.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend</article></footer></article></main></body></html>