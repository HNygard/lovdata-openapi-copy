<!DOCTYPE html><html lang="no"><head><title>Forskrift om unntak fra aksjeloven § 8-10 og allmennaksjeloven § 8-10</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-11-30-1336</dd><dt class="dokid">DokumentID</dt><dd class="dokid">LTI/forskrift/2007-11-30-1336</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 12 s 1635</dd><dt class="dateInForce">I kraft fra</dt><dd class="dateInForce">2007-11-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-12-18-1333</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-13-44/§8-10</li><li>lov/1997-06-13-45/§8-10</li><li>forskrift/1998-07-17-619</li></ul></dd><dt class="dateOfPublication">Kunngjort</dt><dd class="dateOfPublication">2007-12-04 14:05</dd><dt class="journalNumber">Journalnummer</dt><dd class="journalNumber">2007-1042</dd><dt class="titleShort">Korttittel</dt><dd class="titleShort">Forskrift om kreditt til ansattes aksjekjøp</dd><dt class="title">Tittel</dt><dd class="title">Forskrift om unntak fra aksjeloven § 8-10 og allmennaksjeloven § 8-10</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 30. november 2007 med hjemmel i lov 13. juni 1997 nr. 44 om aksjeselskaper (aksjeloven) § 8-10 annet ledd og lov 13. juni 1997 nr. 45 om allmennaksjeselskaper (allmennaksjeloven) § 8-10 annet ledd, jf. delegeringsvedtak 17. juli 1998 nr. 619. <br /> <strong>EØS-henvisninger:</strong> EØS-avtalen vedlegg XXII nr. 2 (direktiv 77/91/EØF).</dd><dt class="refid">RefID</dt><dd class="refid">forskrift/2007-11-30-1336</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra aksjeloven § 8-10 og allmennaksjeloven § 8-10<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Ulovlig finansiell bistand</li></ul></li><li>Kapittel 2. Adgang til å yte finansiell bistand til ansattes erverv av aksjer i selskapet eller selskapets morselskap<ul class="tocSubUl"><li>§ 3. Virkeområde</li><li>§ 4. Adgang til å yte finansiell bistand til ansattes aksjeerverv</li><li>§ 5. Generell ordning</li><li>§ 6. Den finansielle bistandens størrelse</li><li>§ 7. Sikkerhetsstillelse</li></ul></li><li>Kapittel 3. Eiendomsselskapers adgang til å stille sikkerhet ved erverv av aksjer i selskapet eller selskapets morselskap<ul class="tocSubUl"><li>§ 8. Virkeområde</li><li>§ 9. Adgang til å stille sikkerhet i forbindelse med erverv av aksjer i selskapet eller selskapets morselskap</li><li>§ 10. Krav til selskapet som skal stille sikkerhet</li><li>§ 11. Krav til kjøper</li><li>§ 12. Krav til disposisjonene</li></ul></li><li>Kapittel 4. Ikrafttredelse. Oppheving av tidligere forskrift.<ul class="tocSubUl"><li>§ 13. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2007-11-30-1336" id="dokument"><h1>Forskrift om unntak fra aksjeloven § 8-10 og allmennaksjeloven § 8-10</h1><section class="section" data-name="kap1" id="kapittel-1" data-lovdata-URL="LTI/forskrift/2007-11-30-1336/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2007-11-30-1336/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder unntak fra forbudet i aksjeloven § 8-10 og allmennaksjeloven § 8-10.</article></article><article class="legalArticle" data-lovdata-URL="LTI/forskrift/2007-11-30-1336/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Ulovlig finansiell bistand</span></h3><article class="legalP" id="kapittel-1-paragraf-2-ledd-1">Har selskapet ytet finansiell bistand i strid med reglene i denne forskriften, er disposisjonen ugyldig etter bestemmelsene i aksjeloven § 8-11 og allmennaksjeloven § 8-11.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2007-11-30-1336/KAPITTEL_2"><h2>Kapittel 2. Adgang til å yte finansiell bistand til ansattes erverv av aksjer i selskapet eller selskapets morselskap</h2><article class="legalArticle" data-lovdata-URL="LTI/forskrift/2007-11-30-1336/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h3><article class="legalP" id="kapittel-2-paragraf-1-ledd-1">Bestemmelsene i dette kapitlet gjelder aksjeselskaper og allmennaksjeselskaper.</article></article><article class="legalArticle" data-lovdata-URL="LTI/forskrift/2007-11-30-1336/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Adgang til å yte finansiell bistand til ansattes aksjeerverv</span></h3><article class="legalP" id="kapittel-2-paragraf-2-ledd-1">Et aksjeselskap eller allmennaksjeselskap kan uten hinder av aksjeloven § 8-10 og allmennaksjeloven § 8-10 yte finansiell bistand til eller for selskapets ansatte eller ansatte i selskapets morselskap i forbindelse med de ansattes erverv av aksjer i selskapet eller selskapets morselskap, dersom kravene i § 5 til § 7 er oppfylt. Likestilt med aksjer er rett til å erverve aksjer.</article><article class="legalP" id="kapittel-2-paragraf-2-ledd-2">Med finansiell bistand menes å stille midler til rådighet, yte lån eller stille sikkerhet.</article></article><article class="legalArticle" data-lovdata-URL="LTI/forskrift/2007-11-30-1336/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Generell ordning</span></h3><article class="legalP" id="kapittel-2-paragraf-3-ledd-1">Tilbudet om finansiell bistand skal gis de ansatte på like vilkår.</article><article class="legalP" id="kapittel-2-paragraf-3-ledd-2">Tilbudet må omfatte alle som har vært ansatt i selskapet sammenhengende i minst 12 måneder. Selskapet kan likevel fastsette en lavere grense for ansettelsestid.</article></article><article class="legalArticle" data-lovdata-URL="LTI/forskrift/2007-11-30-1336/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Den finansielle bistandens størrelse</span></h3><article class="legalP" id="kapittel-2-paragraf-4-ledd-1">Den finansielle bistanden skal, på det tidspunktet den ytes, ligge innenfor rammen av de midler som selskapet kan benytte til utdeling av utbytte.</article><article class="legalP" id="kapittel-2-paragraf-4-ledd-2">Den finansielle bistanden i forbindelse med ervervet må for den enkelte ansatte ikke overstige 20 prosent av netto utbetalt årslønn etter forskuddstrekk. Beløpet kan likevel ikke overstige folketrygdens grunnbeløp (G).</article></article><article class="legalArticle" data-lovdata-URL="LTI/forskrift/2007-11-30-1336/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sikkerhetsstillelse</span></h3><article class="legalP" id="kapittel-2-paragraf-5-ledd-1">Betryggende sikkerhet skal stilles fra det tidspunkt den finansielle bistanden ytes.</article><article class="legalP" id="kapittel-2-paragraf-5-ledd-2">Dersom sikkerhet stilles i form av trekk i den ansattes lønn, skal trekk skje ved hvert tidspunkt lønn utbetales, og hvert trekk skal være forholdsvis like stort. Trekk i lønn kan skje i inntil 24 måneder. Selskapet skal i avtale med den ansatte sikre seg retten til å gjøre opp det resterende beløpet senest i siste avlønning dersom den ansatte slutter i sin stilling i selskapet før hele beløpet er betalt tilbake, og sikre seg rett til å gjøre trekk i lønnen i oppsigelsesperioden.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2007-11-30-1336/KAPITTEL_3"><h2>Kapittel 3. Eiendomsselskapers adgang til å stille sikkerhet ved erverv av aksjer i selskapet eller selskapets morselskap</h2><article class="legalArticle" data-lovdata-URL="LTI/forskrift/2007-11-30-1336/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Virkeområde</span></h3><article class="legalP" id="kapittel-3-paragraf-1-ledd-1">Bestemmelsene i dette kapitlet gjelder aksjeselskaper.</article></article><article class="legalArticle" data-lovdata-URL="LTI/forskrift/2007-11-30-1336/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Adgang til å stille sikkerhet i forbindelse med erverv av aksjer i selskapet eller selskapets morselskap</span></h3><article class="legalP" id="kapittel-3-paragraf-2-ledd-1">Et aksjeselskap kan uten hinder av aksjeloven § 8-10 stille sikkerhet i form av pant i fast eiendom i forbindelse med erverv av aksjer i selskapet eller selskapets morselskap dersom kravene i § 10 til § 12 er oppfylt.</article><article class="legalP" id="kapittel-3-paragraf-2-ledd-2">Med pant i fast eiendom menes avtalepant i fast eiendom etter lov 8. februar 1980 nr. 2 om pant § 2-1 til § 2-4.</article></article><article class="legalArticle" data-lovdata-URL="LTI/forskrift/2007-11-30-1336/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til selskapet som skal stille sikkerhet</span></h3><article class="legalP" id="kapittel-3-paragraf-3-ledd-1">Selskapet som skal stille sikkerhet må, på det tidspunkt sikkerheten etableres, oppfylle følgende krav:<ul class="defaultList"><li data-li-identifier="1)" data-name="1)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Selskapet må være et eiendomsselskap. Med eiendomsselskap menes selskap hvis virksomhet utelukkende består i å eie fast eiendom og drift av denne. Selskapet kan likevel i tillegg eie aksjer eller andeler i andre eiendomsselskaper.</article></article></li><li data-li-identifier="2)" data-name="2)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Selskapet må ikke ha andre kreditorer enn den som finansierer ervervet. Selskapet kan likevel ha kreditorer med krav som knytter seg til den løpende driften av selskapet, eller som har betryggende sikkerhet for sitt krav, eller som skriftlig samtykker i slik sikkerhetsstillelse som nevnt i § 9.</article></article></li><li data-li-identifier="3)" data-name="3)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Selskapet må ikke ha andre ansatte enn daglig leder.</article></article></li></ul></article></article><article class="legalArticle" data-lovdata-URL="LTI/forskrift/2007-11-30-1336/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til kjøper</span></h3><article class="legalP" id="kapittel-3-paragraf-4-ledd-1">Kjøper må som følge av ervervet være direkte eller indirekte eier av samtlige aksjer i selskapet som skal stille sikkerhet.</article><article class="legalP" id="kapittel-3-paragraf-4-ledd-2">Kjøper må etter ervervet være et selskap som omfattes av aksjeloven § 8-7 (3) nr. 2.</article></article><article class="legalArticle" data-lovdata-URL="LTI/forskrift/2007-11-30-1336/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til disposisjonene</span></h3><article class="legalP" id="kapittel-3-paragraf-5-ledd-1">Ervervet og sikkerhetsstillelsen skal grunnes på vanlige forretningsmessige vilkår og prinsipper.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2007-11-30-1336/KAPITTEL_4"><h2>Kapittel 4. Ikrafttredelse. Oppheving av tidligere forskrift.</h2><article class="legalArticle" data-lovdata-URL="LTI/forskrift/2007-11-30-1336/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft straks. Fra samme tidspunkt oppheves forskrift 18. desember 1998 nr. 1333 om aksjeselskapers og allmennaksjeselskapers adgang til å yte finansiell bistand til ansattes erverv av aksjer.</article></article></section></main></body></html>