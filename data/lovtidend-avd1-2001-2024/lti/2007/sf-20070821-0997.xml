<!DOCTYPE html><html lang="no"><head><title>Forskrift om forsøk med statlig finansiering av utdanningspermisjoner/-vikariater</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-08-21-997</dd><dt class="dokid">DokumentID</dt><dd class="dokid">LTI/forskrift/2007-08-21-997</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 9 s 1270</dd><dt class="dateInForce">I kraft fra</dt><dd class="dateInForce">2007-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li><li>lov/2004-12-10-76/§13</li><li>lov/2005-06-17-62/§14-9</li></ul></dd><dt class="dateOfPublication">Kunngjort</dt><dd class="dateOfPublication">2007-08-28 14:10</dd><dt class="journalNumber">Journalnummer</dt><dd class="journalNumber">2007-0803</dd><dt class="titleShort">Korttittel</dt><dd class="titleShort">Forskr om statlig finans. av utdanningspermisjon</dd><dt class="title">Tittel</dt><dd class="title">Forskrift om forsøk med statlig finansiering av utdanningspermisjoner/-vikariater</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og inkluderingsdepartementet 21. august 2007 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 og § 13 og lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 14-9.</dd><dt class="refid">RefID</dt><dd class="refid">forskrift/2007-08-21-997</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøk med statlig finansiering av utdanningspermisjoner/-vikariater<ul class="tocSubUl"><li>§ 1. Formål og innhold</li><li>§ 2. Målgruppe</li><li>§ 3. Varighet</li><li>§ 4. Oppfølging av deltaker</li><li>§ 5. Ytelse til deltaker</li><li>§ 6. Tilskudd til arbeidsgiver</li><li>§ 7. Virkeområde</li><li>§ 8. Søknad og utbetaling av tilskudd</li><li>§ 9. Forsøkets varighet</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-08-21-997" id="dokument"><h1>Forskrift om forsøk med statlig finansiering av utdanningspermisjoner/-vikariater</h1><article class="legalArticle" data-lovdata-URL="LTI/forskrift/2007-08-21-997/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og innhold</span></h2><article class="legalP" id="paragraf-1-ledd-1">Utdanningspermisjon er et tiltak som skal bidra til at arbeidstakere blir stående lengre i jobb gjennom oppdatering eller tilføring av ny kompetanse. Samtidig kan arbeidssøkere som har vansker med å komme inn på arbeidsmarkedet få prøve seg i arbeid gjennom et utdanningsvikariat. Utdanningspermisjon kan tas på fulltid eller deltid.</article><article class="legalP" id="paragraf-1-ledd-2">Det skal som en hovedregel tas inn en vikar når det innvilges utdanningspermisjon.</article><article class="legalP" id="paragraf-1-ledd-3">Utdanningspermisjon skal være en del av en plan for at arbeidstakere skal forbli i arbeidslivet.</article><article class="legalP" id="paragraf-1-ledd-4">Søknad om finansiering av utdanningspermisjon skal bygge på en dialog mellom arbeidsgiver og arbeidstaker. Tillitsvalgte i virksomheten skal tas med på råd ved vurdering av søknad om utdanningspermisjon. Der det er hensiktsmessig, kobles virksomhetens kontaktperson i NAV arbeidslivssenter inn ved vurdering av nytten av oppkvalifisering av arbeidstakeren.</article></article><article class="legalArticle" data-lovdata-URL="LTI/forskrift/2007-08-21-997/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">For utdanningspermisjoner er målgruppen seniorer som trenger oppdatering av sin kompetanse eller har behov for mer eller ny utdanning for å kunne stå lenger i arbeid. Utdanningspermisjoner er forbeholdt ansatte i IA-virksomheter.</article><article class="legalP" id="paragraf-2-ledd-2">For utdanningsvikariater er målgruppen arbeidssøkere som har problemer med å komme inn på arbeidsmarkedet og som Arbeids- og velferdsetaten vurderer har behov for tiltak av minst seks måneders varighet for å øke sine jobbmuligheter.</article></article><article class="legalArticle" data-lovdata-URL="LTI/forskrift/2007-08-21-997/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Varighet</span></h2><article class="legalP" id="paragraf-3-ledd-1">Søknad om finansiering av utdanningspermisjoner kan innvilges for inntil 12 måneder som også er maksimal varighet for statlig finansiering av tiltaket.</article><article class="legalP" id="paragraf-3-ledd-2">Utdanningsvikariater bør ha en minimumsvarighet på seks måneder. Støtte til vikariater kan gis i maksimalt 12 måneder.</article></article><article class="legalArticle" data-lovdata-URL="LTI/forskrift/2007-08-21-997/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppfølging av deltaker</span></h2><article class="legalP" id="paragraf-4-ledd-1">Arbeidsgiver skal følge opp den ansatte i utdanningspermisjon og rapportere til NAV om eventuelle endringer i planer og/eller forutsetninger for gjennomføringen av utdanningen.</article><article class="legalP" id="paragraf-4-ledd-2">Deltaker i utdanningsvikariat skal følges opp av arbeidsgiver og NAV lokal. Mot slutten av tiltaksperioden skal deltaker oppfordres og få bistand til jobbsøking på det ordinære arbeidsmarkedet.</article></article><article class="legalArticle" data-lovdata-URL="LTI/forskrift/2007-08-21-997/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ytelse til deltaker</span></h2><article class="legalP" id="paragraf-5-ledd-1">Personer som går ut i utdanningspermisjon mottar ordinær lønn fra arbeidsgiver.</article><article class="legalP" id="paragraf-5-ledd-2">Personer som deltar i utdanningsvikariat lønnes av arbeidsgiver i henhold til de avtaler som gjelder for virksomheten.</article></article><article class="legalArticle" data-lovdata-URL="LTI/forskrift/2007-08-21-997/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskudd til arbeidsgiver</span></h2><article class="legalP" id="paragraf-6-ledd-1">Arbeidsgiver får refundert lønn og sosiale utgifter for personer som har fått innvilget finansiering av utdanningspermisjon. Eventuelle utgifter til skolepenger og/eller materiell finansieres av arbeidsgiver/arbeidstaker.</article><article class="legalP" id="paragraf-6-ledd-2">For utdanningsvikariater ytes et fast tilskudd per tiltaksplass per måned til arbeidsgiver.</article></article><article class="legalArticle" data-lovdata-URL="LTI/forskrift/2007-08-21-997/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Virkeområde</span></h2><article class="legalP" id="paragraf-7-ledd-1">Forsøket iverksettes i følgende fem fylker:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Oppland</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Vestfold</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Telemark</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-4"><article class="legalP" id="paragraf-7-ledd-1-punkt-4-ledd-1">Sogn og Fjordane</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-5"><article class="legalP" id="paragraf-7-ledd-1-punkt-5-ledd-1">Møre og Romsdal.</article></article></li></ul></article></article><article class="legalArticle" data-lovdata-URL="LTI/forskrift/2007-08-21-997/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknad og utbetaling av tilskudd</span></h2><article class="legalP" id="paragraf-8-ledd-1">Søknad om finansiering av utdanningspermisjon sendes Arbeids- og velferdsetaten som forvalter ordningen og utbetaler tilskudd.</article></article><article class="legalArticle" data-lovdata-URL="LTI/forskrift/2007-08-21-997/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forsøkets varighet</span></h2><article class="legalP" id="paragraf-9-ledd-1">Forsøket skal vare ut perioden for gjeldende avtale om inkluderende arbeidsliv (IA-avtalen), dvs. t.o.m. 31. desember 2009.</article></article><article class="legalArticle" data-lovdata-URL="LTI/forskrift/2007-08-21-997/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft 1. september 2007.</article></article></main></body></html>