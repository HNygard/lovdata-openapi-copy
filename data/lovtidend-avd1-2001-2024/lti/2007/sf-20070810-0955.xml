<!DOCTYPE html><html lang="no"><head><title>Forskrift om krav til dyrehelse ved forflytning av sirkusdyr innenfor EØS</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-08-10-955</dd><dt class="dokid">DokumentID</dt><dd class="dokid">LTI/forskrift/2007-08-10-955</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 8 s 1240</dd><dt class="dateInForce">I kraft fra</dt><dd class="dateInForce">2007-08-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§12</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§19</li><li>lov/2003-12-19-124/§33</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2007-08-14</dd><dt class="journalNumber">Journalnummer</dt><dd class="journalNumber">2007-0780</dd><dt class="titleShort">Korttittel</dt><dd class="titleShort">Forskrift om krav til dyrehelse, sirkusdyr</dd><dt class="title">Tittel</dt><dd class="title">Forskrift om krav til dyrehelse ved forflytning av sirkusdyr innenfor EØS</dd><dt class="miscInformation">Annet om dokumentet</dt><dd class="miscInformation">Fastsatt av Det sentrale Mattilsynet ved hovedkontoret 10. august 2007 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 12, § 14, § 15, § 19 og § 33, jf. delegeringsvedtak 19. desember 2003 nr. 1790, jf. delegeringsvedtak 5. mai 2004 nr. 884. Jf. EØS-avtalen vedlegg I kap. I del 4.2 nr. 82 (forordning (EF) nr. 1739/2005).</dd><dt class="refid">RefID</dt><dd class="refid">forskrift/2007-08-10-955</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til dyrehelse ved forflytning av sirkusdyr innenfor EØS<ul class="tocSubUl"><li>§ 1. Gjennomføring av forordning (EF) nr. 1739/2005</li><li>§ 2. Krav til hunder, katter, ildrer og dyr av hestefamilien</li><li>§ 3. Karantene ved forflytning av flaggermus, primater og rovdyr til Norge</li><li>§ 4. Tilsyn og vedtak</li><li>§ 5. Dispensasjon</li><li>§ 6. Straff</li><li>§ 7. Ikrafttredelse</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2007-08-10-955" id="dokument"><h1>Forskrift om krav til dyrehelse ved forflytning av sirkusdyr innenfor EØS</h1><article class="legalArticle" data-lovdata-URL="LTI/forskrift/2007-08-10-955/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gjennomføring av forordning (EF) nr. 1739/2005</span></h2><article class="legalP" id="paragraf-1-ledd-1">EØS-avtalen vedlegg I kapittel I del 4.2 nr. 82 (forordning (EF) nr. 1739/2005 om fastsettelse av krav til dyrehelse ved forflytning av sirkusdyr mellom EØS-stater) gjelder som forskrift med de tilpasninger som følger av vedlegg I, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2007-08-10-955/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til hunder, katter, ildrer og dyr av hestefamilien</span></h2><article class="legalP" id="paragraf-2-ledd-1">Forskrift 1. juli 2004 nr. 1105 om dyrehelsemessige betingelser for ikke-kommersiell transport av kjæledyr § 4 – § 9 gjelder tilsvarende ved forflytning innenfor EØS av hunder, katter og ildrer i sirkus og dyrenummer. Hund, katt og ilder med lovlig opphold i Sverige kan innføres til Norge uten at bestemmelsene i ovennevnte forskrift er oppfylt.</article><article class="legalP" id="paragraf-2-ledd-2">Forskrift 13. januar 1999 nr. 67 om godkjente (reinavla/registrerte) dyr av hestefamilien § 6 første og annet ledd gjelder tilsvarende ved forflytning innenfor EØS av dyr av hestefamilien i sirkus og dyrenummer.</article></article><article class="legalArticle" data-lovdata-URL="LTI/forskrift/2007-08-10-955/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Karantene ved forflytning av flaggermus, primater og rovdyr til Norge</span></h2><article class="legalP" id="paragraf-3-ledd-1">Ved forflytning til Norge av flaggermus (<i>Chiroptera</i>), primater (<i>Primates</i>) og rovdyr (<i>Carnivora</i>), unntatt hunder, katter og ildrer, som omfattes av forordning (EF) nr. 1739/2005, skal den driftsansvarlige for sirkuset eller dyrenummeret sørge for at dyrene blir satt i karantene på et sted som er hensiktsmessig lokalisert, utformet og utstyrt med tanke på å forhindre spredning av eventuell rabiessmitte til andre dyr og mennesker, og som før dyrenes ankomst til Norge har blitt godkjent av Mattilsynet.</article><article class="legalP" id="paragraf-3-ledd-2">Rovdyr og primater skal holdes på det godkjente karantenestedet de første 6 måneder etter ankomst eller under hele oppholdet i Norge dersom oppholdet er av kortere varighet. Flaggermus skal holdes på det godkjente karantenestedet så lenge de lever eller under hele oppholdet i Norge. Mattilsynet kan fastsette vilkår for hvordan karanteneringen skal gjennomføres, herunder stille krav til karantenepersonell, tilsyn med dyrene, journalføring, renhold, fôring og stell av dyrene og gjødsel- og avfallshåndtering mv.</article><article class="legalP" id="paragraf-3-ledd-3">Unntatt fra kravet om innsetting i karantene er rovdyr og primater som de siste 6 måneder før ankomst til Norge eller siden fødselen kun har oppholdt seg i Sverige, Irland eller Det forente kongerike.</article></article><article class="legalArticle" data-lovdata-URL="LTI/forskrift/2007-08-10-955/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsyn og vedtak</span></h2><article class="legalP" id="paragraf-4-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak.</article></article><article class="legalArticle" data-lovdata-URL="LTI/forskrift/2007-08-10-955/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon</span></h2><article class="legalP" id="paragraf-5-ledd-1">Mattilsynet kan i særlige tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2007-08-10-955/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2007-08-10-955/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2007-08-10-955/KAPITTEL_1"><h2>Vedlegg</h2><article class="legalP" id="kapittel-1-ledd-1">Nedenfor gjengis EØS-avtalen vedlegg I kapittel I del 4.2 nr. 82 (forordning (EF) nr. 1739/2005) slik Mattilsynet tolker denne del av EØS-avtalen med de endringer og tillegg som følger av EØS-tilpasningen av vedkommende rettsakt i henhold til avtalens protokoll 1 mv.:</article><article class="legalP" id="kapittel-1-ledd-2">For å lese forordning (EF) nr. 1739/2005, trykk her:<p class="leddfortsettelse">(pdf)</p><ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Uoffisiell oversettelse.</article></article></li></ul></article></section></main></body></html>