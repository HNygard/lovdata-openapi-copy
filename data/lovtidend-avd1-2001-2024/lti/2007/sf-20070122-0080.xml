<!DOCTYPE html><html lang="no"><head><title>Forskrift om forsøksordning med rettsmekling for jordskifterettene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-01-22-80</dd><dt class="dokid">DokumentID</dt><dd class="dokid">LTI/forskrift/2007-01-22-80</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 2 s 277</dd><dt class="dateInForce">I kraft fra</dt><dd class="dateInForce">2007-04-01 – 2012-03-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1979-12-21-77/§89b</li><li>forskrift/2006-05-12-530</li></ul></dd><dt class="dateOfPublication">Kunngjort</dt><dd class="dateOfPublication">2007-01-26</dd><dt class="journalNumber">Journalnummer</dt><dd class="journalNumber">2007-0080</dd><dt class="titleShort">Korttittel</dt><dd class="titleShort">Forskrift om rettsmekling for jordskifterettene</dd><dt class="title">Tittel</dt><dd class="title">Forskrift om forsøksordning med rettsmekling for jordskifterettene.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 22. januar 2007 med hjemmel i lov 21. desember 1979 nr. 77 om jordskifte o.a. (jordskifteloven) § 89b, jf. delegeringsvedtak 12. mai 2006 nr. 530.</dd><dt class="refid">RefID</dt><dd class="refid">forskrift/2007-01-22-80</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøksordning med rettsmekling for jordskifterettene.<ul class="tocSubUl"><li>§ 1. Virkeområde</li><li>§ 2. Beslutning om rettsmekling</li><li>§ 3. Rettsmekler</li><li>§ 4. Gjennomføring av rettsmekling</li><li>§ 5. Rettsmeklerens oppgaver</li><li>§ 6. Forlik</li><li>§ 7. Behandling dersom enighet ikke oppnås</li><li>§ 8. Godtgjørelse til rettsmekler, sakkyndige, vitner mv.</li><li>§ 9. Forskudd på og fordeling av utgifter ved rettsmekling</li><li>§ 10. Rapportering</li><li>§ 11. Ikrafttredelse m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/2007-01-22-80" id="dokument"><h1>Forskrift om forsøksordning med rettsmekling for jordskifterettene.</h1><article class="legalArticle" data-lovdata-URL="LTI/forskrift/2007-01-22-80/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forsøksordningen om rettsmekling i medhold av jordskifteloven (jskl.) § 89b omfatter alle jordskifteretter.</article><article class="legalP" id="paragraf-1-ledd-2">Forsøksordningen omfatter saker etter jskl. § 88 og § 88a krevd etter 1. april 2007. Er partene enige om det, kan rettsmekling etter disse bestemmelser også gjennomføres for slike saker som er innkommet til jordskifteretten før dette tidspunktet.</article></article><article class="legalArticle" data-lovdata-URL="LTI/forskrift/2007-01-22-80/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beslutning om rettsmekling</span></h2><article class="legalP" id="paragraf-2-ledd-1">Så snart alle parter er gjort kjent med kravet og ellers snarest, skal den jordskiftedommer som forbereder saken, vurdere om det skal foretas rettsmekling. Før rettsmekling besluttes, skal partene gis adgang til å uttale seg. Når jordskiftedommeren finner det hensiktsmessig, kan det likevel innkalles til rettsmekling uten at partene har uttalt seg om spørsmålet.</article><article class="legalP" id="paragraf-2-ledd-2">Ved avgjørelsen av om det skal foretas rettsmekling i saken, skal det bl.a. legges vekt på om partene samtykker i rettsmekling, hvilken utsikt det er for at rettsmeklingen kan føre til forlik, i hvilken utstrekning rettsmeklingen kan føre til en forenkling av saken selv om den ikke fører til forlik og om styrkeforholdet mellom partene eller kostnadene gjør rettsmekling betenkelig.</article><article class="legalP" id="paragraf-2-ledd-3">Jordskifterettens beslutning om rettsmekling kan ikke påkjæres.</article></article><article class="legalArticle" data-lovdata-URL="LTI/forskrift/2007-01-22-80/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rettsmekler</span></h2><article class="legalP" id="paragraf-3-ledd-1">Rettsmeklingen skal foretas av forberedende jordskiftedommer, en av de øvrige dommerne ved jordskifteretten eller av en annen person med innsikt i rettsmekling og/eller de punkter saken reiser. Bare unntaksvis bør det oppnevnes en rettsmekler som ikke partene godtar. Rettens beslutninger etter denne bestemmelse kan ikke påkjæres.</article><article class="legalP" id="paragraf-3-ledd-2">Med partenes samtykke kan det oppnevnes medhjelper til rettsmekleren. Medhjelper skal ha innsikt i rettsmekling og/eller de punkter saken reiser.</article><article class="legalP" id="paragraf-3-ledd-3">Jordskifterettens leder kan utarbeide lister over personer utenfor jordskifteretten som kan være aktuelle rettsmeklere.</article></article><article class="legalArticle" data-lovdata-URL="LTI/forskrift/2007-01-22-80/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gjennomføring av rettsmekling</span></h2><article class="legalP" id="paragraf-4-ledd-1">Rettsmeklingen foregår utenfor rettsmøter. Rettsmekleren/medhjelper bestemmer selv fremgangsmåten for rettsmeklingen, f.eks. om det skal holdes meklingsmøter med partene hver for seg eller samlet.</article><article class="legalP" id="paragraf-4-ledd-2">Rettsmekleren fører en protokoll for meklingsmøtene som skal angi navn på jordskifterett, tiden og stedet for meklingsmøtet, sakens nummer, meklers/medhjelpers, partenes og prosessfullmektigenes navn, om partene møter personlig og eventuelt hvem som møter for dem. Dersom det er avhørt vitner eller sakkyndige, skal også dette nedtegnes. Protokollen skal kort opplyse om utfallet av meklingen. Protokollen oppbevares i sakens dokumenter.</article><article class="legalP" id="paragraf-4-ledd-3">Rettsmekleren bestemmer om og i tilfelle i hvilket omfang bevisførsel skal skje under rettsmeklingen. Bevisførsel finner ikke sted uten samtykke av partene og den som i tilfelle må fremlegge bevis eller gi forklaring.</article><article class="legalP" id="paragraf-4-ledd-4">Rettsmekleren, partene og prosessfullmektigene har taushetsplikt tilsvarende tvistemålsloven § 284.</article></article><article class="legalArticle" data-lovdata-URL="LTI/forskrift/2007-01-22-80/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rettsmeklerens oppgaver</span></h2><article class="legalP" id="paragraf-5-ledd-1">Rettsmekler skal gjennom meklingen forsøke å forlike partene. Rettsmekleren kan komme med forslag til løsning av hele eller deler av saken. Rettsmekleren skal underrette jordskifteretten om utfallet av meklingen.</article></article><article class="legalArticle" data-lovdata-URL="LTI/forskrift/2007-01-22-80/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forlik</span></h2><article class="legalP" id="paragraf-6-ledd-1">Hvis partene kommer til enighet, kan forliket inngås som rettsforlik. Det må settes rettsmøte ledet av en jordskiftedommer til inngåelse av rettsforlik.</article><article class="legalP" id="paragraf-6-ledd-2">Hvis partene kommer til enighet, kan forliket inngås som rettsfastsettende vedtak. Jordskifteretten sørger for videre behandling av rettsfastsettende vedtak i tråd med bestemmelsene i jskl. § 17a, fjerde og femte ledd. Er partene enige om det, kan det også i forliket fastsettes at jordskifteretten ikke skal merke, måle opp eller kartfeste grenser som er fastsatt i forliket.</article><article class="legalP" id="paragraf-6-ledd-3">Forlik inngått i rettsmekling er offentlige. Jordskifteretten skal sørge for rapportering til ansvarlig kartmyndighet vedrørende grenser mv.</article></article><article class="legalArticle" data-lovdata-URL="LTI/forskrift/2007-01-22-80/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling dersom enighet ikke oppnås</span></h2><article class="legalP" id="paragraf-7-ledd-1">Dersom det ikke oppnås forlik under rettsmeklingen, kan den jordskiftedommer som har vært mekler, bare delta i den videre behandling av saken dersom jordskiftedommeren finner det ubetenkelig og partene ikke ønsker at det skal skje et skifte av jordskiftedommer.</article></article><article class="legalArticle" data-lovdata-URL="LTI/forskrift/2007-01-22-80/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Godtgjørelse til rettsmekler, sakkyndige, vitner mv.</span></h2><article class="legalP" id="paragraf-8-ledd-1">En rettsmekler eller medhjelper som ikke er dommer eller tjenestemann ved jordskifteretten, skal ha en godtgjørelse som fastsettes av jordskifteretten. Med mindre jordskifteretten, rettsmekleren og partene er blitt enige om annen godtgjørelse, fastsettes godtgjørelsen etter satsene for fri sakførsel, jf. forskrift 3. desember 1997 nr. 1441 om salær fra det offentlige til advokater m.v.</article><article class="legalP" id="paragraf-8-ledd-2">Godtgjørelsen til eventuelle sakkyndige fastsettes etter satsene for fri sakførsel, jf. forskrift 3. desember 1997 nr. 1441 om salær fra det offentlige til advokater m.v., og for vitner mv. etter lov 21. juli 1916 nr. 2 om vitnegodtgjørelse.</article></article><article class="legalArticle" data-lovdata-URL="LTI/forskrift/2007-01-22-80/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forskudd på og fordeling av utgifter ved rettsmekling</span></h2><article class="legalP" id="paragraf-9-ledd-1">Partene dekker hver sin like del av eventuelle utgifter til rettsmeklingen. Hvis partene kommer til enighet under rettsmeklingen, kan en annen fordeling avtales. Partene kan avtale at retten skal fastsette utgiftsfordelingen ut fra utfallet av meklingen. En slik fastsettelse kan ikke påkjæres.</article><article class="legalP" id="paragraf-9-ledd-2">Hvis partene kommer til enighet, bærer hver av partene sine egne saksomkostninger dersom annet ikke er avtalt. Partene kan avtale at retten fastsetter fordelingen, jf. tvistemålsloven § 175 fjerde ledd.</article><article class="legalP" id="paragraf-9-ledd-3">Dersom det ikke oppnås forlik under rettsmeklingen, fastsettes saksomkostningene knyttet til rettsmeklingen sammen med sakens samlede kostnader, og fordeles etter reglene i jordskifteloven kapittel 8.</article><article class="legalP" id="paragraf-9-ledd-4">Når rettsmekling er besluttet, skal den som har krevd saken eventuelt innbetale et forskudd for utgifter til rettsmekling. Betales ikke forskuddet innen en frist som retten har satt, skal kravet avvises, jf. tvistemålsloven § 170.</article></article><article class="legalArticle" data-lovdata-URL="LTI/forskrift/2007-01-22-80/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering</span></h2><article class="legalP" id="paragraf-10-ledd-1">Landbruks- og matdepartementet fastsetter hvordan jordskifterettene, skal rapportere.</article></article><article class="legalArticle" data-lovdata-URL="LTI/forskrift/2007-01-22-80/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse m.m.</span></h2><article class="legalP" id="paragraf-11-ledd-1">Forskriften trer i kraft 1. april 2007 med virketid fram til 31. mars 2012.</article></article></main></body></html>