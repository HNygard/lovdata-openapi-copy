<!DOCTYPE html><html lang="no"><head><title>Forskrift om flyging med mikrolette luftfartøy (BSL D 4-8)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-11-22-1317</dd><dt class="dokid">DokumentID</dt><dd class="dokid">LTI/forskrift/2007-11-22-1317</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 11 s 1582</dd><dt class="dateInForce">I kraft fra</dt><dd class="dateInForce">2008-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-05-10-4160</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§15-1</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2007-11-30 15:45</dd><dt class="journalNumber">Journalnummer</dt><dd class="journalNumber">2007-1033</dd><dt class="titleShort">Korttittel</dt><dd class="titleShort">Forskrift om flyging med mikrolette luftfartøy</dd><dt class="title">Tittel</dt><dd class="title">Forskrift om flyging med mikrolette luftfartøy (BSL D 4-8)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Luftfartstilsynet 22. november 2007 med hjemmel i lov 11. juni 1993 nr. 101 om luftfart (luftfartsloven) § 15-1 og § 15-4, jf. delegeringsvedtak 10. desember 1999 nr. 1273.</dd><dt class="refid">RefID</dt><dd class="refid">forskrift/2007-11-22-1317</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om flyging med mikrolette luftfartøy (BSL D 4-8)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Godkjennelse av sikkerhetssystem</li><li>§ 5. Registrering av mikrolett luftfartøy</li><li>§ 6. Krav til fører av mikrolett luftfartøy</li><li>§ 7. Operative bestemmelser</li><li>§ 8. Administrative bestemmelser</li><li>§ 9. Dispensasjon</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-11-22-1317" id="dokument"><h1>Forskrift om flyging med mikrolette luftfartøy (BSL D 4-8)</h1><article class="legalArticle" data-lovdata-URL="LTI/forskrift/2007-11-22-1317/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sikre at bruk av mikrolette luftfartøy skjer på en sikker og samfunnstjenlig måte.</article></article><article class="legalArticle" data-lovdata-URL="LTI/forskrift/2007-11-22-1317/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for bruk av mikrolette luftfartøy innenfor norsk område, jf. luftfartsloven § 1-1 og § 1-2.</article></article><article class="legalArticle" data-lovdata-URL="LTI/forskrift/2007-11-22-1317/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>mikrolette luftfartøy:</i> fly med høyst to seter og med en minstehastighet eller minste stabile flygehastighet i landingskonfigurasjon på høyst 35 knop kalibrert flygehastighet (CAS) og en største tillatte startmasse (MTOM) som ikke overstiger: <ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1-ledd-1-punkt-1"><article class="legalP" id="paragraf-3-ledd-1-punkt-1-ledd-1-punkt-1-ledd-1">300 kg for et landfly med ett sete, 315 kg i tilfelle skrogmontert nødskjerm, eller</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-1-ledd-1-punkt-2"><article class="legalP" id="paragraf-3-ledd-1-punkt-1-ledd-1-punkt-2-ledd-1">450 kg for et landfly med to seter, 472,5 kg i tilfelle skrogmontert nødskjerm, eller</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-1-ledd-1-punkt-3"><article class="legalP" id="paragraf-3-ledd-1-punkt-1-ledd-1-punkt-3-ledd-1">330 kg for et amfibiefly eller et sjøfly med ett sete, eller</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-1-ledd-1-punkt-4"><article class="legalP" id="paragraf-3-ledd-1-punkt-1-ledd-1-punkt-4-ledd-1">495 kg for et amfibiefly eller et sjøfly med to seter, forutsatt at det ved bruk både som sjøfly og som landfly har en masse som ligger under begge relevante MTOM-grenseverdier</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>flygehåndbok:</i> en håndbok som er knyttet til flygetillatelsen, og som angir de grenser innenfor hvilke luftfartøyet kan betraktes som luftdyktig, samt de instruksjoner og opplysninger for besetningen som er nødvendige for luftfartøyets sikre drift.</article></article></li></ul></article></article><article class="legalArticle" data-lovdata-URL="LTI/forskrift/2007-11-22-1317/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjennelse av sikkerhetssystem</span></h2><article class="legalP" id="paragraf-4-ledd-1">Flyging med mikrolette luftfartøy er bare tillatt innenfor rammene av en organisasjon som driver i samsvar med et sikkerhetssystem som organisasjonen har fått godkjent av Luftfartstilsynet.</article><article class="legalP" id="paragraf-4-ledd-2">Sikkerhetssystemet skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">plan for utdannelse av flygere av mikrolette luftfartøy og opprettholdelse av deres kunnskaper og ferdigheter,</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">regler for utstedelse og fornyelse av kompetansebevis, samt for tilbakekall av kompetansebevis ved flyging med mikrolette luftfartøyer i strid med forskrifter eller sikkerhetssystemet,</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">operative instrukser og sikkerhetsbestemmelser for ulike typer flygninger med mikrolette luftfartøyer,</article></article></li><li data-li-identifier="d)" data-name="d)"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">prosedyrer for rapportering til organisasjonen av avvik fra bokstav a til c, og</article></article></li><li data-li-identifier="e)" data-name="e)"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">system som sikrer at planer mv. som nevnt i bokstav a) til d) blir utviklet og etterleves.</article></article></li></ul></article><article class="legalP" id="paragraf-4-ledd-3">Luftfartstilsynet kan sette vilkår for godkjenning av sikkerhetssystem, herunder bl.a. tidsbegrenset godkjenning og rett til å gi pålegg om endringer av sikkerhetssystemet.</article></article><article class="legalArticle" data-lovdata-URL="LTI/forskrift/2007-11-22-1317/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Registrering av mikrolett luftfartøy</span></h2><article class="legalP" id="paragraf-5-ledd-1">For å oppfylle kravet til norsk nasjonalitet i luftfartsloven § 2-2 første ledd nr. 1 skal et mikrolett luftfartøy være innført i et register for mikrolette luftfartøyer godkjent av Luftfartstilsynet.</article><article class="legalP" id="paragraf-5-ledd-2">Et mikrolett luftfartøy kan ikke innføres i registeret dersom det er innført i fremmed lands register.</article><article class="legalP" id="paragraf-5-ledd-3">Mikrolett luftfartøy kan bare innføres i registeret når:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">det er utstedt flygetillatelse i samsvar med forskrift 19. januar 2007 nr. 58 om tekniske krav mv. for sivile luftfartøy med startmasse (MTOM) inntil 495 kg (BSL B 2-5), og</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">det tilfredsstiller miljøkravene fastsatt i forskrift 19. juli 1993 nr. 4047 om begrensning av støy og utslipp fra sivile luftfartøyer (BSL B 2-2).</article></article></li></ul></article><article class="legalP" id="paragraf-5-ledd-4">Innføring i mikrofartøyregisteret skjer på grunnlag av skriftlig søknad fra eieren av fartøyet. Søknaden skal:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">gi opplysning om fabrikant, typebetegnelse, årsmodell og serienummer,</article></article></li><li data-li-identifier="b)" data-name="b)"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">godtgjøre at søkeren er rette eier av fartøyet, og</article></article></li><li data-li-identifier="c)" data-name="c)"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">dokumentere at kravene i tredje ledd er oppfylt.</article></article></li></ul></article><article class="legalP" id="paragraf-5-ledd-5">Dersom søknaden etter fjerde ledd godtas, innføres fartøyet i registeret og tildeles registreringstegn i samsvar med forskrift 23. november 2002 nr. 1332 om nasjonalitets- og registreringsmerking av luftfartøy (BSL A 1-8). Registreringstegn skal påføres fartøyet iht. samme forskrift.</article><article class="legalP" id="paragraf-5-ledd-6">Skjer det endring i eiendomsforholdet for registrert fartøy, skal dette straks meldes til mikrofartøyregisteret. Meldingen skal inneholde nødvendig informasjon og dokumentasjon om forholdet. Det samme gjelder hvis registrert fartøy endres på en måte som har betydning for fartøyets identifisering.</article><article class="legalP" id="paragraf-5-ledd-7">Mikrolette luftfartøy skal slettes fra mikrofartøyregisteret når:<ul class="defaultList"><li data-li-identifier="d)" data-name="d)"><article class="listArticle" id="paragraf-5-ledd-7-punkt-1"><article class="legalP" id="paragraf-5-ledd-7-punkt-1-ledd-1">det begjæres av registrert eier,</article></article></li><li data-li-identifier="e)" data-name="e)"><article class="listArticle" id="paragraf-5-ledd-7-punkt-2"><article class="legalP" id="paragraf-5-ledd-7-punkt-2-ledd-1">fartøyet er totalt havarert, eller</article></article></li><li data-li-identifier="f)" data-name="f)"><article class="listArticle" id="paragraf-5-ledd-7-punkt-3"><article class="legalP" id="paragraf-5-ledd-7-punkt-3-ledd-1">fartøyet ikke har hatt gyldig flygetillatelse siste tre år kalenderåret.</article></article></li></ul></article></article><article class="legalArticle" data-lovdata-URL="LTI/forskrift/2007-11-22-1317/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til fører av mikrolett luftfartøy</span></h2><article class="legalP" id="paragraf-6-ledd-1">Fører av mikrolett luftfartøy skal være fylt 17 år. Med skriftlig tillatelse fra foresatte kan likevel opplæring i flyging med mikrolett luftfartøy starte etter at eleven har fylt 16 år.</article><article class="legalP" id="paragraf-6-ledd-2">Fører av mikrolett luftfartøy skal ha gyldig kompetansebevis utstedt i henhold til det godkjente sikkerhetssystemet.</article><article class="legalP" id="paragraf-6-ledd-3">Sertifikat eller kompetansebevis skal medbringes under flyging.</article><article class="legalP" id="paragraf-6-ledd-4">Dersom fører av mikrolett luftfartøy skal medbringe passasjerer må han kunne dokumentere at han har fløyet<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-4-punkt-1"><article class="legalP" id="paragraf-6-ledd-4-punkt-1-ledd-1">minimum 50 flytimer i mikrolett luftfartøy eller andre motordrevne fly,</article></article></li><li data-li-identifier="b)" data-name="b)"><article class="listArticle" id="paragraf-6-ledd-4-punkt-2"><article class="legalP" id="paragraf-6-ledd-4-punkt-2-ledd-1">minimum 5 avganger og landinger i løpet av de siste 30 dager på relevant mikrolett luftfartøy.</article></article></li></ul></article></article><article class="legalArticle" data-lovdata-URL="LTI/forskrift/2007-11-22-1317/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Operative bestemmelser</span></h2><article class="legalP" id="paragraf-7-ledd-1">Fartøysjefen er ansvarlig for forberedelse og gjennomføring av flygingen.</article><article class="legalP" id="paragraf-7-ledd-2">Flyging med mikrolette luftfartøy skal foregå i samsvar med forskrift 7. februar 2003 nr. 252 om lufttrafikkregler (BSL F 1-1), med følgende modfikasjoner:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">flyging skal kun foregå i dagslys og i samsvar med de visuelle flygeregler (VFR),</article></article></li><li data-li-identifier="b)" data-name="b)"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">flyging over skyer («on top») er ikke tillatt,</article></article></li><li data-li-identifier="c)" data-name="c)"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">flyging i ATS-ruter ATS luftrom klasse E skal begrenses til kryssing av ruten på en slik måte at oppholdet der blir av kortest mulig varighet. Før flyging finner sted innenfor ATS-luftrom klasse E skal det opprettes radiosamband med vedkommende flygekontrollenhet og gis opplysninger om posisjon, flygeretning og høyde. Radiosambandet skal opprettholdes under flyging i ATS-luftrom klasse E og flygekontrollenheten skal kontaktes når fartøyet har forlatt dette.</article></article></li></ul></article><article class="legalP" id="paragraf-7-ledd-3">Fartøysjef skal ikke påbegynne flyging før han har forvisset seg om:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">at fartøyet har flygetillatelse om bord og er utstyrt og vedlikeholdt i samsvar med forskrift 19. januar 2007 nr. 58 om tekniske krav mv. for sivile luftfartøy med startmasse (MTOM) inntil 495 kg (BSL B 2-5),</article></article></li><li data-li-identifier="b)" data-name="b)"><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">at drivstoffmengden er tilstrekkelig for den planlagte flyging, herunder tatt hensyn til vind, forsinkelser, reserve m.m.,</article></article></li><li data-li-identifier="c)" data-name="c)"><article class="listArticle" id="paragraf-7-ledd-3-punkt-3"><article class="legalP" id="paragraf-7-ledd-3-punkt-3-ledd-1">at den planlagte flyging kan gjennomføres innenfor fartøyets ytelser/grenser som er gitt i flygehåndboken, og</article></article></li><li data-li-identifier="d)" data-name="d)"><article class="listArticle" id="paragraf-7-ledd-3-punkt-4"><article class="legalP" id="paragraf-7-ledd-3-punkt-4-ledd-1">at luftfartøyets masse og tyngdepunktets plassering i luftfartøyet er innenfor de grenser som er fastsatt i flygehåndboken,</article></article></li><li data-li-identifier="e)" data-name="e)"><article class="listArticle" id="paragraf-7-ledd-3-punkt-5"><article class="legalP" id="paragraf-7-ledd-3-punkt-5-ledd-1">at alle personer i flyet er utstyrt med oppblåsbar redningsvest eller likeverdig flyteanordning dersom det ved start eller landing eller det underveis flys over vann.</article></article></li></ul></article><article class="legalP" id="paragraf-7-ledd-4">Dersom landing planlegges på annen landingsplass enn avgangsplassen skal fartøysjefen innhente informasjon om været i den grad det kan ha betydning for flygningen.</article></article><article class="legalArticle" data-lovdata-URL="LTI/forskrift/2007-11-22-1317/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Administrative bestemmelser</span></h2><article class="legalP" id="paragraf-8-ledd-1">Dersom mikrolette luftfartøy brukes i strid med bestemmelser gitt i lov, forskrift eller godkjent sikkerhetssystem, kan Luftfartstilsynet ved vedtak trekke tilbake godkjenningen av sikkerhetssystemet. Luftfartstilsynet kan dersom forholdene tilsier det fatte vedtak om begrenset tilbaketrekking av godkjenning av sikkerhetssystem, herunder til å gjelde enkelte flyklubber eller underavdelinger av den organisasjon som er meddelt godkjenning av sikkerhetssystem.</article><article class="legalP" id="paragraf-8-ledd-2">Luftfartstilsynet er klageinstans for enkeltevedtak fattet av organisasjoner som har fått godkjent sikkerhetssystem.</article></article><article class="legalArticle" data-lovdata-URL="LTI/forskrift/2007-11-22-1317/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2007-11-22-1317/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" id="paragraf-10-ledd-1">Brudd på forskriftens § 4, § 5, § 6 og § 7 er straffbart etter luftfartsloven kapittel XIV.</article></article><article class="legalArticle" data-lovdata-URL="LTI/forskrift/2007-11-22-1317/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskrift gjelder fra 1. juli 2008.</article><article class="legalP" id="paragraf-11-ledd-2">Fra samme tidspunkt oppheves forskrift 10. mai 1985 nr. 4160 om luftfart av særlig art, mikrolette fly – (BSL D 4-8).</article></article></main></body></html>