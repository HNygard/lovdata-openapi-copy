<!DOCTYPE html><html lang="no"><head><title>Forskrift om utførsel og innførsel av kulturgjenstander.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-01-01-1</dd><dt class="dokid">DokumentID</dt><dd class="dokid">LTI/forskrift/2007-01-01-1</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 1 s 74</dd><dt class="dateInForce">I kraft fra</dt><dd class="dateInForce">2007-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-50/§23f</li><li>forskrift/1979-02-09-8785/§12</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2007-01-05</dd><dt class="journalNumber">Journalnummer</dt><dd class="journalNumber">2007-0002</dd><dt class="titleShort">Korttittel</dt><dd class="titleShort">Forskrift om handel med kulturgjenstander</dd><dt class="title">Tittel</dt><dd class="title">Forskrift om utførsel og innførsel av kulturgjenstander.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 1. januar 2007 med hjemmel i lov 9. juni 1978 nr. 50 om kulturminner § 23f, forskrift 9. februar 1979 nr. 8785 om faglig ansvarsfordeling mv. etter kulturminneloven § 12 nr. 3 og lov 10. februar 1967 om behandlingsmåten i forvaltningssaker (forvaltningsloven) § 28.</dd><dt class="refid">RefID</dt><dd class="refid">forskrift/2007-01-01-1</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utførsel og innførsel av kulturgjenstander.<ul class="tocSubUl"><li>Kapittel I. Formål og virkeområde<ul class="tocSubUl"><li>§ 1. Formål</li><li>§ 2. Definisjon</li></ul></li><li>Kapittel II. Utførsel av kulturgjenstander<ul class="tocSubUl"><li>§ 3. Utførselsforbud</li><li>§ 4. Søknaden</li><li>§ 5.</li><li>§ 6. Vedtaksinstitusjoner</li><li>§ 7.</li></ul></li><li>Kapittel III. Innførsel av kulturgjenstander<ul class="tocSubUl"><li>§ 8.</li><li>§ 9.</li><li>§ 10.</li></ul></li><li>Kapittel IV. Straff, kontroll og ikrafttredelse<ul class="tocSubUl"><li>§ 11.</li><li>§ 12.</li><li>§ 13.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2007-01-01-1" id="dokument"><h1>Forskrift om utførsel og innførsel av kulturgjenstander.</h1><section class="section" data-name="kapI" id="kapittel-1" data-lovdata-URL="LTI/forskrift/2007-01-01-1/KAPITTEL_1"><h2>Kapittel I. Formål og virkeområde</h2><article class="legalArticle" data-lovdata-URL="LTI/forskrift/2007-01-01-1/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sørge for at kulturgjenstander beskyttes mot ulovlig eksport og import. Forskriften skal bidra til å avgrense ulovlig omsetning av kulturgjenstander og sikre dokumentasjon og kunnskap om de kulturgjenstander som tillates ført ut av landet.</article></article><article class="legalArticle" data-lovdata-URL="LTI/forskrift/2007-01-01-1/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h3><article class="legalP" id="kapittel-1-paragraf-2-ledd-1">I lov 9. juni 1978 nr. 50 om kulturminner § 23 og i kapitlene her gjelder følgende kategorier av kulturgjenstander:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Sjeldne samlinger og eksemplarer av fauna, flora, mineraler og anatomi og gjenstander av paleontologisk interesse.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Resultater av arkeologiske utgravninger eller av arkeologiske oppdagelser, både lovlige og ulovlige. Automatisk fredete kulturminner i medhold av lov 9. juni 1978 nr. 50 om kulturminner § 4.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Bygninger av alle slag og deler av slike, kunstneriske eller historiske monumenter, mynter, arkivsaker herunder lyd, foto og filmarkiv, manuskripter, gamle bøker enkeltvis eller i samlinger, signeter, møbler og annet innbo eller løsøre, drakter, håndvåpen, musikkinstrumenter og liknende ting av kunst-, kultur- eller personalhistorisk interesse som er eldre enn 100 år. Når særlige grunner taler for det, kan departementet fastsette at utførselsforbudet skal omfatte slike gjenstander uten hensyn til alder.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Etnografisk materiale. Gjenstander som tilhører sin opphavsmann eller nye produkter, produsert for salg omfattes ikke.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">Samiske kulturminner uten hensyn til alder. Gjenstander som tilhører sin opphavsmann eller nye produkter, produsert for salg omfattes ikke.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">Gjenstander, uten hensyn til alder: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6-ledd-1-punkt-1"><article class="legalP" id="kapittel-1-paragraf-2-ledd-1-punkt-6-ledd-1-punkt-1-ledd-1">som har spesiell betydning for historien, også vitenskapshistorien, teknisk historie, militærhistorie og samfunnshistorie</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6-ledd-1-punkt-2"><article class="legalP" id="kapittel-1-paragraf-2-ledd-1-punkt-6-ledd-1-punkt-2-ledd-1">som har spesiell betydning for virksomheter og hendelser av nasjonal betydning</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6-ledd-1-punkt-3"><article class="legalP" id="kapittel-1-paragraf-2-ledd-1-punkt-6-ledd-1-punkt-3-ledd-1">som vedrører fremstående eller sentrale personers liv. Gjenstander som vedkommende fremstående eller sentrale person selv fører ut av landet medregnes ikke, med mindre utførsel er forbudt etter andre bestemmelser i denne forskriften.</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1">Malerier, tegninger, skulpturer, billedhuggerarbeid, originale grafiske blad og annen bildende kunst eldre enn 50 år. Verk som tilhører sin opphavsmann medregnes ikke.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1">For kunsthåndverk og prototyper for designprodukter eldre enn 50 år gjelder bare reglene i kapittel II i forskriften her. Verk som tilhører sin opphavsmann medregnes ikke.</article></article></li><li data-li-identifier="i)" data-name="i)"><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1">Det kreves utførselstillatelse for båter, motorvogner, luftfartøy, artilleriskyts og skinnegående materiell eller deler og tilbehør av slike eldre enn 50 år.</article></article></li><li data-li-identifier="j)" data-name="j)"><article class="listArticle" id="kapittel-1-paragraf-2-ledd-1-punkt-10"><article class="legalP" id="kapittel-1-paragraf-2-ledd-1-punkt-10-ledd-1">Til kulturgjenstander nevnt i § 2 bokstavene b-e medregnes ikke personlige effekter yngre enn 200 år eller kulturminner som nevnt i § 2 bokstav i, som skal brukes under opphold eller repareres og restaureres i utlandet og som bringes tilbake til Norge innen ett år etter utreise. Med personlige effekter menes gjenstander som for eksempel smykker, bunader og lignende.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2007-01-01-1/KAPITTEL_2"><h2>Kapittel II. Utførsel av kulturgjenstander</h2><article class="legalArticle" data-lovdata-URL="LTI/forskrift/2007-01-01-1/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Utførselsforbud</span></h3><article class="legalP" id="kapittel-2-paragraf-1-ledd-1">Uten skriftlig tillatelse er det etter lov 9. juni 1978 nr. 50 om kulturminner § 23 forbudt å føre kulturgjenstander ut av landet.</article></article><article class="legalArticle" data-lovdata-URL="LTI/forskrift/2007-01-01-1/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknaden</span></h3><article class="legalP" id="kapittel-2-paragraf-2-ledd-1">Søknad om utførsel av kulturgjenstander som faller inn under noen av de angitte kategoriene i § 2 i forskriften her, skrives på skjema fastsatt av Kultur- og kirkedepartementet. Søknaden skal bl.a. inneholde opplysninger om kulturgjenstandens art, materiale, alder, størrelse, ervervsmåte og -tidspunkt, hvem det er ervervet fra, og navn og adresse på søker og mottaker. Videre skal det gjøres rede for begrunnelsen for at det søkes om utførselstillatelse og det skal følge med fem fargefotografier av kulturgjenstanden.</article><article class="legalP" id="kapittel-2-paragraf-2-ledd-2">Søknaden sendes den institusjonen som har vedtaksmyndighet etter § 6 i god tid før utførsel skal skje. Dersom søkeren er i tvil om hvor søknaden skal sendes, kan den sendes til ABM-utvikling – Statens senter for arkiv, bibliotek og museum, som videresender den til riktig vedtaksmyndighet etter § 6.</article><article class="legalP" id="kapittel-2-paragraf-2-ledd-3">Om nødvendig kan vedtaksinstitusjonen kreve at søkeren fremlegger tilleggsopplysninger eller foreviser kulturgjenstanden.</article></article><article class="legalArticle" data-lovdata-URL="LTI/forskrift/2007-01-01-1/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" id="kapittel-2-paragraf-3-ledd-1">Utførselstillatelse skal normalt gis hvis kulturgjenstanden ikke er av stor betydning for forskning eller for bevaring og formidling av Norges kulturarv.</article><article class="legalP" id="kapittel-2-paragraf-3-ledd-2">Utførselstillatelse kan gis permanent eller for et angitt tidsrom. Det skal utstedes et eksportsertifikat som skal utferdiges i tråd med internasjonal standard.</article><article class="legalP" id="kapittel-2-paragraf-3-ledd-3">Gjenstander som føres ut av landet skal ledsages av ovennevnte utførselstillatelse og denne dokumentasjon skal legges frem for tollvesenet i forbindelse med tollekspedering.</article></article><article class="legalArticle" data-lovdata-URL="LTI/forskrift/2007-01-01-1/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vedtaksinstitusjoner</span></h3><article class="legalP" id="kapittel-2-paragraf-4-ledd-1">Følgende institusjoner er vedtaksinstitusjoner: <table><thead><tr><th data-text-align="left" data-vertical-align="top"><i>Vedtaksinstitusjoner</i></th><th data-text-align="left" data-vertical-align="top"><i>Type gjenstander/kulturminner</i></th></tr></thead><tbody><tr><td data-text-align="left" data-vertical-align="top">Forsvarsmuseet</td><td data-text-align="left" data-vertical-align="top">militære kulturgjenstander, våpen, luftfartøy</td></tr><tr><td data-text-align="left" data-vertical-align="top">Kulturhistorisk Museum, Universitetet i Oslo</td><td data-text-align="left" data-vertical-align="top">arkeologisk og etnografisk materiale, gjenstander fra tiden før reformasjonen, mynter og sedler</td></tr><tr><td data-text-align="left" data-vertical-align="top">Nasjonalbiblioteket</td><td data-text-align="left" data-vertical-align="top">bøker, trykk, manuskripter, lyd- og filmarkiv</td></tr><tr><td data-text-align="left" data-vertical-align="top">Nasjonalmuseet for kunst, arkitektur og design</td><td data-text-align="left" data-vertical-align="top">billedkunst, skulpturer, grafikk, kunsthåndverk, design, antikviteter, møbler</td></tr><tr><td data-text-align="left" data-vertical-align="top">Norsk Folkemuseum</td><td data-text-align="left" data-vertical-align="top">folkekunst, bondeantikviteter, drakter, bygninger og andre kulturgjenstander knyttet til arbeidsliv og levemåte etter reformasjonen</td></tr><tr><td data-text-align="left" data-vertical-align="top">Norsk Sjøfartsmuseum</td><td data-text-align="left" data-vertical-align="top">maritime kulturgjenstander</td></tr><tr><td data-text-align="left" data-vertical-align="top">Norsk Teknisk Museum</td><td data-text-align="left" data-vertical-align="top">transportmidler og andre tekniske kulturgjenstander</td></tr><tr><td data-text-align="left" data-vertical-align="top">Preus museum</td><td data-text-align="left" data-vertical-align="top">fotografi, fotografiapparat o.a. fotoutstyr</td></tr><tr><td data-text-align="left" data-vertical-align="top">Riksantikvaren</td><td data-text-align="left" data-vertical-align="top">båter</td></tr><tr><td data-text-align="left" data-vertical-align="top">Riksarkivet</td><td data-text-align="left" data-vertical-align="top">arkivalia, segl og signeter</td></tr><tr><td data-text-align="left" data-vertical-align="top">Ringve Museum</td><td data-text-align="left" data-vertical-align="top">musikkinstrumenter og annet musikkhistorisk materiale</td></tr><tr><td data-text-align="left" data-vertical-align="top">Sámiid Vuorká-Dávvirat (De Samiske Samlinger)</td><td data-text-align="left" data-vertical-align="top">samiske kulturminner</td></tr></tbody></table><p class="leddfortsettelse">Vedtaksinstitusjonene skal rådspørre regionale faginstitusjoner eller andre vedtaksinstitusjoner ved behov.</p></article><article class="legalP" id="kapittel-2-paragraf-4-ledd-2">Vedtaksmyndigheten gir søkeren skriftlig melding om vedtaket og sender kopi av vedtaket og søknaden til ABM-utvikling – Statens senter for arkiv, bibliotek og museum.</article></article><article class="legalArticle" data-lovdata-URL="LTI/forskrift/2007-01-01-1/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" id="kapittel-2-paragraf-5-ledd-1">ABM-utvikling – Statens senter for arkiv, bibliotek og museum, er klageinstans i saker som gjelder forbud mot utførsel av kulturgjenstander, med unntak av saker som er avgjort av Riksantikvaren, der Miljøverndepartementet er klageinstans, og saker som gjelder samiske kulturminner, der Sametinget er klageinstans.</article><article class="legalP" id="kapittel-2-paragraf-5-ledd-2">Klage fremsettes for det organ som har truffet vedtaket, og reglene om klage i kapittel VI i lov 10. februar 1967 om behandlingsmåten i forvaltningssaker (forvaltningsloven) gjelder tilsvarende.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2007-01-01-1/KAPITTEL_3"><h2>Kapittel III. Innførsel av kulturgjenstander</h2><article class="legalArticle" data-lovdata-URL="LTI/forskrift/2007-01-01-1/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" id="kapittel-3-paragraf-1-ledd-1">Det er i henhold til lov 9. juni 1978 nr. 50 om kulturminner § 23a forbudt å føre inn til landet kulturgjenstander som er ulovlig utført fra en stat som er part i en avtale hvor også Norge er part om tilbakelevering av kulturgjenstander eller om tiltak mot illegal import, eksport og handel med kulturgjenstander, heretter kalt utførselslandet.</article></article><article class="legalArticle" data-lovdata-URL="LTI/forskrift/2007-01-01-1/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" id="kapittel-3-paragraf-2-ledd-1">I lov 9. juni 1978 nr. 50 om kulturminner § 23a og i dette kapittel i forskriften skal med:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">«kulturgjenstander» forstås de kategoriene av kulturgjenstander som følger av utførselslandenes lovgivning om definisjon og vern av kulturgjenstander</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">«som er ulovlig utført fra en stat» forstås: <ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2-ledd-1-punkt-1"><article class="legalP" id="kapittel-3-paragraf-2-ledd-1-punkt-2-ledd-1-punkt-1-ledd-1">enhver utførsel fra en stats territorium i strid med denne stats lovgivning om vern av kulturgjenstander</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1-punkt-2-ledd-1">gjenstander som ikke ledsages av et gyldig sertifikat, som i henhold til nasjonal lovgivning er påkrevet, der det gis tillatelse til at den aktuelle kulturgjenstanden eksporteres eller</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2-ledd-1-punkt-3"><article class="legalP" id="kapittel-3-paragraf-2-ledd-1-punkt-2-ledd-1-punkt-3-ledd-1">enhver manglende tilbakelevering ved utløpet av fristen for en midlertidig lovlig utførsel, eller enhver krenkelse av et av de øvrige vilkår for denne midlertidige utførselen.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">«en avtale hvor også Norge er part om tilbakelevering eller om tiltak mot illegal import, eksport og handel med kulturgjenstander» menes: <ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3-ledd-1-punkt-1"><article class="legalP" id="kapittel-3-paragraf-2-ledd-1-punkt-3-ledd-1-punkt-1-ledd-1">en stat som inngår i Det europeiske økonomiske samarbeidsområdet (EØS)</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3-ledd-1-punkt-2"><article class="legalP" id="kapittel-3-paragraf-2-ledd-1-punkt-3-ledd-1-punkt-2-ledd-1">en stat som er part i Unidroit-konvensjonen av 24. juni 1995 nr. 1</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1-punkt-3-ledd-1">en stat som er part i UNESCO-konvensjonen av 1970 om tiltak for å forby og hindre ulovlig import og eksport av kulturgjenstander og ulovlig overføring av eiendomsrett til kulturgjenstander.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2007-01-01-1/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" id="kapittel-3-paragraf-3-ledd-1">Den som fører en kulturgjenstand inn til landet, som i henhold til nasjonal lovgivning i utførselslandet forutsetter utførselstillatelse, plikter å sørge for at gjenstanden ledsages av gyldig eksportsertifikat fra utførselslandet. Denne dokumentasjonen skal legges frem for tollvesenet i forbindelse med tollekspedering.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2007-01-01-1/KAPITTEL_4"><h2>Kapittel IV. Straff, kontroll og ikrafttredelse</h2><article class="legalArticle" data-lovdata-URL="LTI/forskrift/2007-01-01-1/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" id="kapittel-4-paragraf-1-ledd-1">Den som forsettlig eller uaktsomt overtreder § 3 og § 8 i forskriften, eller bestemmelser og vedtak gitt i medhold av den, kan straffes i medhold av lov 9. juni 1978 nr. 50 om kulturminner § 27 og lov 10. juni 1966 nr. 5 om toll kapittel X.</article></article><article class="legalArticle" data-lovdata-URL="LTI/forskrift/2007-01-01-1/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" id="kapittel-4-paragraf-2-ledd-1">Etter lov 10. juni 1966 nr. 5 om toll kapittel III fører tollvesenet kontroll med at kulturgjenstander ikke føres ut av landet eller inn til landet i strid med denne forskriften. Tollovens bestemmelser med tilhørende forskrifter gjelder tilsvarende så langt det passer og ikke annet er bestemt.</article></article><article class="legalArticle" data-lovdata-URL="LTI/forskrift/2007-01-01-1/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" id="kapittel-4-paragraf-3-ledd-1">Forskriften trer i kraft 1. januar 2007.</article></article></section></main></body></html>