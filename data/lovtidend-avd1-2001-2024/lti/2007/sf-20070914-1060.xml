<!DOCTYPE html><html lang="no"><head><title>Instruks om innløysing og regulering av festeavgift i festeforhold der staten eller statleg styrde verksemder eig tomta</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-09-14-1060</dd><dt class="dokid">DokumentID</dt><dd class="dokid">LTI/forskrift/2007-09-14-1060</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 9 s 1355</dd><dt class="dateInForce">I kraft fra</dt><dd class="dateInForce">2008-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-12-20-106</li></ul></dd><dt class="dateOfPublication">Kunngjort</dt><dd class="dateOfPublication">2007-09-18 13:40</dd><dt class="journalNumber">Journalnummer</dt><dd class="journalNumber">2007-0846</dd><dt class="titleShort">Korttittel</dt><dd class="titleShort">Instruks om innløysing m.m. av festeavgift</dd><dt class="title">Tittel</dt><dd class="title">Instruks om innløysing og regulering av festeavgift i festeforhold der staten eller statleg styrde verksemder eig tomta</dd><dt class="miscInformation">Annet om dokumentet</dt><dd class="miscInformation">Fastsett ved kgl.res. 14. september 2007. Fremja av Fornyings- og administrasjonsdepartementet.</dd><dt class="refid">RefID</dt><dd class="refid">forskrift/2007-09-14-1060</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om innløysing og regulering av festeavgift i festeforhold der staten eller statleg styrde verksemder eig tomta<ul class="tocSubUl"><li>Innleiing</li></ul></li></ul></dd></dl></header><main class="documentBody" data-lovdata-URL="LTI/forskrift/2007-09-14-1060" id="dokument"><h1>Instruks om innløysing og regulering av festeavgift i festeforhold der staten eller statleg styrde verksemder eig tomta</h1><section class="section" id="kapittel-1" data-lovdata-URL="LTI/forskrift/2007-09-14-1060/KAPITTEL_1"><h2>Innleiing</h2><article class="legalP" id="kapittel-1-ledd-1">Instruks om innløysing og regulering av festeavgift i festeforhold for bustadhus. Vedteke ved kongeleg resolusjon 14. september 2007, og ikraftsetjing frå 1. juli 2008.</article><article class="legalP" id="kapittel-1-ledd-2">Instruksen gjev reglar for innløysing og regulering av festeavgift i festeforhold for bustadhus. Elles gjeld lov 20. desember 1996 nr. 106 om tomtefeste.</article><article class="legalP" id="kapittel-1-ledd-3">Fornyings- og administrasjonsdepartementet har ansvaret for å tolke og gi informasjon om instruksen. Kvart departement har ansvaret for at eigne tilsette og tilsette i underlagde verksemder eller verksemder departementet har ansvaret for i kraft av regjeringas instruksjonsmyndigheit, vert gjort kjende med instruksen, og at den vert følgd.</article> <article class="defaultP" margin-top="true">1. <i>Verkeområde</i></article><article class="legalP" id="kapittel-1-ledd-4">Instruksen gir føresegner for innløysing og regulering av festeavgift. Departementa skal syte for at dei og deira underlagde forvaltningsorgan og forvaltningsverksemder gjennomfører instruksen når det gjeld festetomt som vert eigd av<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">staten,</article></article></li><li data-li-identifier="b)" data-name="b)"><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">statsføretak,</article></article></li><li data-li-identifier="c)" data-name="c)"><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">Opplysningsvesenets fond, eller</article></article></li><li data-li-identifier="d)" data-name="d)"><article class="listArticle" id="kapittel-1-ledd-4-punkt-4"><article class="legalP" id="kapittel-1-ledd-4-punkt-4-ledd-1">andre fond så langt staten eller statsføretak kan gi instruks til fondet.</article></article></li></ul></article><article class="legalP" id="kapittel-1-ledd-5">Instruksen gjeld for festetomt som er til bustadhus for festaren.</article> <article class="defaultP" margin-top="true">2. <i>Innløysing</i></article><article class="legalP" id="kapittel-1-ledd-6">Festar kan krevje å få innløyst festetomt til bustadhus når det er gått 30 år av festetida, om ikkje stuttare tid er avtalt, og seinare kvar gong det er gått 2 nye år, eller når festetida er ute.</article><article class="legalP" id="kapittel-1-ledd-7">Krav om innløysing må festaren setje fram skriftleg seinast eitt år før innløysinga kan gjennomførast.</article><article class="legalP" id="kapittel-1-ledd-8">Bortfestar skal ikkje pårope tomtefestelova § 37 fyrste ledd fyrste og andre punktum når innløysingssummen skal fastsetjast. Prisen for tomta vert sett til 30 gonger opphavleg normalleige regulert i samsvar med endringa i pengeverdien, jf. lov om tomtefeste § 15 sjuande ledd. Er det avtalt betre vilkår for festaren, går avtalen føre.</article> <article class="defaultP" margin-top="true">3. <i>Ordinær regulering av festeavgift</i></article><article class="legalP" id="kapittel-1-ledd-9">Bortfestar skal ikkje pårope lov om tomtefeste § 15 andre ledd nr. 2.</article> <article class="defaultP" margin-top="true">4. <i>Nedregulering av festeavgift 1. juli 2008</i></article><article class="legalP" id="kapittel-1-ledd-10">Med verknad frå 1. juli 2008 skal festeavgift for festeavtale for bustadshus som har blitt oppregulert på anna grunnlag enn etter endringa i pengeverdien i perioden 1. januar 2002 til 1. juli 2008, jf. lov om tomtefeste § 15 andre ledd nr. 2 (tidlegare § 15 første, jf. andre ledd), bli nedregulert. Avgifta blir frå 1. juli 2008 sett til det beløpet som det på tidspunktet for siste regulering kunne blitt regulert til på grunnlag av endringa i pengeverdien. Regelen i lov om tomtefeste § 15 andre ledd nr. 1 kan nyttast ved reguleringa, som om det var tale om den første reguleringa etter 1. januar 2002.</article><article class="legalP" id="kapittel-1-ledd-11">I tilhøve der nedreguleringa gjer at neste tidspunkt for avgiftsregulering vil skje på eit seinare tidspunkt enn elles, kan bortfestaren regulere avgifta på grunnlag av endringa i pengeverdien fram til 1. juli 2008.</article> <article class="defaultP" margin-top="true">5. <i>Ikraftsetjing</i></article><article class="legalP" id="kapittel-1-ledd-12">Instruksen gjeld frå 1. juli 2008.</article></section></main></body></html>