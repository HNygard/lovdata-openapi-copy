<!DOCTYPE html><html lang="no"><head><title>Forskrift om endring i forskrift til verdipapirhandelloven (verdipapirforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-12-19-1813</dd><dt class="dokid">DokumentID</dt><dd class="dokid">LTI/forskrift/2007-12-19-1813</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 5 s 869</dd><dt class="dateInForce">I kraft fra</dt><dd class="dateInForce">2008-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-29-876</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-06-29-75/§6-10</li></ul></dd><dt class="dateOfPublication">Kunngjort</dt><dd class="dateOfPublication">2008-04-29 14:10</dd><dt class="journalNumber">Journalnummer</dt><dd class="journalNumber">2008-0344</dd><dt class="titleShort">Korttittel</dt><dd class="titleShort">Endr. i verdipapirforskriften</dd><dt class="title">Tittel</dt><dd class="title">Forskrift om endring i forskrift til verdipapirhandelloven (verdipapirforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Børsstyret ved Oslo Børs 19. desember 2007 med hjemmel i lov 29. juni 2007 nr. 75 om verdipapirhandel (verdipapirhandelloven) § 6-10 syvende ledd andre punktum.</dd><dt class="refid">RefID</dt><dd class="refid">forskrift/2007-12-19-1813</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til verdipapirhandelloven (verdipapirforskriften)<ul class="tocSubUl"><li>I<ul class="tocSubUl"><li>§ 6-1. Krav til garantisten</li><li>§ 6-2. Selvskyldnergaranti</li><li>§ 6-3. Garantibeløp</li><li>§ 6-4. Norsk rett</li><li>§ 6-5. Flere garantister</li><li>§ 6-6. Frister og garantiperiode</li><li>§ 6-7. Godkjenning</li><li>§ 6-8. Publisering i tilbudsdokument</li><li>§ 6-9. Oversendelse av garantierklæring til tilbudsmyndigheten</li><li>§ 6-10. Nedskriving av garanti</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-12-19-1813" id="dokument"><h1>Forskrift om endring i forskrift til verdipapirhandelloven (verdipapirforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2007-12-19-1813/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 29. juni 2007 nr. 876 til verdipapirhandelloven (verdipapirforskriften) gjøres følgende endring:</article> <article class="defaultP" margin-top="true">Kapittel 6 del I skal lyde:</article><span class="futuretitle" id="kapittel-1-foreslåttittel-1">I. Krav til garanti ved fremsettelse av pliktig tilbud</span><article class="futureLegalArticle" data-name="§6-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Krav til garantisten</span></span><article class="legalP" id="kapittel-1-foreslåttparagraf-1-ledd-1">Garanti for oppgjør i forbindelse med pliktige tilbud kan bare stilles av finansinstitusjon som er gitt adgang til å drive virksomhet i Norge. Garantisten kan ikke være selskap i samme konsern som tilbyder.</article></article><article class="futureLegalArticle" data-name="§6-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6-2</span>. <span class="legalArticleTitle">Selvskyldnergaranti</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Garantien skal være en selvskyldnergaranti, eller en garanti som gir tilsvarende eller bedre sikkerhet for oppgjør. Garantien skal stilles til fordel for de aksjonærer som aksepterer det pliktige tilbudet og skal stilles som sikkerhet for riktig oppgjør.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) En aksjonær som har akseptert helt eller delvis oppgjør i annet enn kontanter, skal kunne kreve kontantoppgjør under garantien basert på det kontantalternativet tilbyder plikter å gi, dersom avtalt oppgjør ikke finner sted.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Garantierklæringen kan avgis på norsk, dansk, svensk eller engelsk. Dersom engelsk benyttes, skal erklæringen likevel inneholde det norske uttrykket «selvskyldnergaranti».</article></article><article class="futureLegalArticle" data-name="§6-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Garantibeløp</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Garantibeløpet skal minimum tilsvare det beløp som fremkommer ved å multiplisere det samlede antall aksjer i selskapet som omfattes av tilbudet med tilbudsprisen. Til det beløpet som da fremkommer, legges et beløp som tilsvarer forsinkelsesrente i fire uker av beløpet, jf. lov 17. desember 1976 nr. 100 om forsinket betaling m.m. Med tilbudsprisen menes i de tilfellene hvor det også gis tilbud om oppgjør i annet enn penger, det kontantalternativet tilbyder plikter å gi.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Dersom selskapet vurderer å søke om nedskriving av garantien når tilbudsperioden løper ut, skal det opplyses om dette i garantierklæringen.</article></article><article class="futureLegalArticle" data-name="§6-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 6-4</span>. <span class="legalArticleTitle">Norsk rett</span></span><article class="legalP" id="kapittel-1-foreslåttparagraf-4-ledd-1">Garantien skal være regulert av norsk rett, og dette skal fremgå av garantierklæringen.</article></article><article class="futureLegalArticle" data-name="§6-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 6-5</span>. <span class="legalArticleTitle">Flere garantister</span></span><article class="legalP" id="kapittel-1-foreslåttparagraf-5-ledd-1">Totalt garantibeløp kan deles opp på en eller flere finansinstitusjoner. Krav skal i slike tilfelle kunne fremmes overfor valgfri garantist med fristavbrytende virkning overfor alle garantister, hvilket skal fremgå av tilbudsdokument og garantierklæring. I garantierklæringen eller tilbudsdokumentet kan det likevel anmodes om at krav rettes til en bestemt av garantistene som vil forestå den praktiske koordineringen av innkomne krav.</article></article><article class="futureLegalArticle" data-name="§6-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6-6</span>. <span class="legalArticleTitle">Frister og garantiperiode</span></span><article class="legalP" id="kapittel-1-foreslåttparagraf-6-ledd-1">Garantien skal være avgitt senest samtidig med fremsettelse av tilbudet og være gjeldende i tilbudsperioden, oppgjørsperioden og for en periode på fire uker fra oppgjørsfristens utløp. Krav skal kunne gjøres gjeldende under garantien i fire uker fra oppgjørsfristens utløp. I tilfeller hvor tilbudsperioden etter tilbudsdokumentet kan forlenges av tilbyder, skal det fremgå av garantierklæringen at fristen for fremsetting av krav under garantien automatisk forlenges tilsvarende.</article></article><article class="futureLegalArticle" data-name="§6-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 6-7</span>. <span class="legalArticleTitle">Godkjenning</span></span><article class="legalP" id="kapittel-1-foreslåttparagraf-7-ledd-1">Garantiteksten skal godkjennes av tilbudsmyndigheten og må inneholde en presis angivelse av garantisten, tilbyder, navn på selskap som har utstedt aksjene, datert tilbudsdokument, vilkårene for å gjøre krav gjeldende under garantien og de krav som eventuelt stilles til dokumentasjon, innleveringssted for krav under garantien med angivelse av post og besøksadresse, frist for anmeldelse av krav under garantien med angivelse av dato og klokkeslett. Dersom krav under garantien må fremsettes skriftlig eller det gjelder andre formkrav, må disse uttrykkelig angis.</article></article><article class="futureLegalArticle" data-name="§6-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 6-8</span>. <span class="legalArticleTitle">Publisering i tilbudsdokument</span></span><article class="legalP" id="kapittel-1-foreslåttparagraf-8-ledd-1">Kopi av garantierklæringen skal inntas i tilbudsdokumentet.</article></article><article class="futureLegalArticle" data-name="§6-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 6-9</span>. <span class="legalArticleTitle">Oversendelse av garantierklæring til tilbudsmyndigheten</span></span><article class="legalP" id="kapittel-1-foreslåttparagraf-9-ledd-1">Original garantierklæring eller en bekreftelse fra garantisten skal sendes tilbudsmyndigheten forut for utsendelsen av tilbudsdokumentet.</article></article><article class="futureLegalArticle" data-name="§6-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 6-10</span>. <span class="legalArticleTitle">Nedskriving av garanti</span></span><article class="numberedLegalP" data-numerator="1" id="kapittel-1-foreslåttparagraf-10-nummer-1">(1) Tilbudsmyndigheten kan etter søknad akseptere reduksjon av garantien med følgende beløp:<ul class="defaultList"><li data-li-identifier="(a)" data-name="(a)"><article class="listArticle" id="kapittel-1-foreslåttparagraf-10-nummer-1-punkt-1"><article class="legalP" id="kapittel-1-foreslåttparagraf-10-nummer-1-punkt-1-ledd-1">endelig betalt beløp for aksjer kjøpt under tilbudet, herunder en tilsvarende andel av beløp avsatt til forsinkelsesrenter, basert på opplysninger om hvor mange aksjer som er akseptert overdratt under tilbudet</article></article></li><li data-li-identifier="(b)" data-name="(b)"><article class="listArticle" id="kapittel-1-foreslåttparagraf-10-nummer-1-punkt-2"><article class="legalP" id="kapittel-1-foreslåttparagraf-10-nummer-1-punkt-2-ledd-1">endelig betalt beløp for aksjer dokumentert kjøpt utenfor tilbudet i tilbudsperioden, herunder en tilsvarende andel av beløp avsatt til forsinkelsesrenter og</article></article></li><li data-li-identifier="(c)" data-name="(c)"><article class="listArticle" id="kapittel-1-foreslåttparagraf-10-nummer-1-punkt-3"><article class="legalP" id="kapittel-1-foreslåttparagraf-10-nummer-1-punkt-3-ledd-1">beløp tilsvarende antall aksjer det ikke foreligger aksept for, herunder en tilsvarende andel av beløp avsatt til forsinkelsesrenter, likevel slik at det gjenstår en margin for eventuelle omtvistede eller uklare aksepter for ca. 10 % av dette beløp. I særlige tilfeller kan marginen settes lavere. Anmodning om nedskriving for den del av garantien som omfatter aksjer det ikke foreligger aksept for, kan sendes tidligst to dager etter akseptperiodens utløp.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-10-nummer-2">(2) Reduksjon forutsetter at tilbudsmyndigheten finner opplysningene tilfredsstillende dokumentert og at gjenstående garantibeløp vil gi tilfredsstillende sikkerhet.</article><article class="numberedLegalP" data-numerator="3" id="kapittel-1-foreslåttparagraf-10-nummer-3">(3) Av søknaden må minst følgende fremgå:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-10-nummer-3-punkt-1"><article class="legalP" id="kapittel-1-foreslåttparagraf-10-nummer-3-punkt-1-ledd-1">antall aksepter mottatt</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-10-nummer-3-punkt-2"><article class="legalP" id="kapittel-1-foreslåttparagraf-10-nummer-3-punkt-2-ledd-1">eventuelle aksjer kjøpt utenfor tilbudet</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-10-nummer-3-punkt-3"><article class="legalP" id="kapittel-1-foreslåttparagraf-10-nummer-3-punkt-3-ledd-1">det beløp garantien søkes nedskrevet for, beregnet i henhold til første ledd bokstav a) til c)</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-10-nummer-3-punkt-4"><article class="legalP" id="kapittel-1-foreslåttparagraf-10-nummer-3-punkt-4-ledd-1">en oppstilling som viser totalt aksepterte aksjer</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-10-nummer-3-punkt-5"><article class="legalP" id="kapittel-1-foreslåttparagraf-10-nummer-3-punkt-5-ledd-1">forsinkelsesrenter for 4 uker beregnet på totalsum utestående på garantien etter nedskrivingen og</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-10-nummer-3-punkt-6"><article class="legalP" id="kapittel-1-foreslåttparagraf-10-nummer-3-punkt-6-ledd-1">en angivelse av eventuelle avviste eller omtvistede aksepter.</article></article></li></ul><p class="leddfortsettelse">I tillegg må det fremlegges kopi av skjermbildeutskrift fra Verdipapirsentralen som viser status over antall aksjer akseptert per den dato nedskriving skal være effektiv fra. Opplysningene skal bekreftes av den finansinstitusjon som forestår oppgjøret under tilbudet.</p></article><article class="numberedLegalP" data-numerator="4" id="kapittel-1-foreslåttparagraf-10-nummer-4">(4) Opprinnelig garantierklæring returneres av tilbudsmyndigheten mot fremleggelse av ny erklæring basert på nedskrevet garantibeløp.</article><article class="numberedLegalP" data-numerator="5" id="kapittel-1-foreslåttparagraf-10-nummer-5">(5) Tilbudsmyndigheten kan med hjemmel i verdipapirhandelloven § 6-15 kreve gebyr av tilbyder til dekning av utgifter ved behandling av søknad om nedskriving av garantibeløp.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2007-12-19-1813/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. januar 2008.</article></section></main></body></html>