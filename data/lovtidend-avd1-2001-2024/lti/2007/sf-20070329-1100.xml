<!DOCTYPE html><html lang="no"><head><title>Forskrift for graden philosophiae doctor (Ph.D.) ved Norges veterinærhøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-29-1100</dd><dt class="dokid">DokumentID</dt><dd class="dokid">LTI/forskrift/2007-03-29-1100</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 10 s 1396</dd><dt class="dateInForce">I kraft fra</dt><dd class="dateInForce">2007-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2007-10-05 14:30</dd><dt class="journalNumber">Journalnummer</dt><dd class="journalNumber">2007-0877</dd><dt class="titleShort">Korttittel</dt><dd class="titleShort">Forskrift for graden PhD. ved NVH</dd><dt class="title">Tittel</dt><dd class="title">Forskrift for graden philosophiae doctor (Ph.D.) ved Norges veterinærhøgskole</dd><dt class="miscInformation">Annet om dokumentet</dt><dd class="miscInformation">Fastsatt av styret ved Norges veterinærhøgskole 29. mars 2007 med hjemmel i lov 1. april 2005 nr. 15 om universiteter og høyskoler § 3-3.</dd><dt class="refid">RefID</dt><dd class="refid">forskrift/2007-03-29-1100</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (Ph.D.) ved Norges veterinærhøgskole<ul class="tocSubUl"><li>§ 1. Virkeområde</li><li>§ 2. Målsetting for doktorgradsutdanningen</li><li>§ 3. Ansvar for doktorgradsutdanningen</li><li>§ 4. Innholdet i doktorgradsutdanningen</li><li>§ 5. Opptak</li><li>§ 6. Avtale</li><li>§ 7. Doktorgradsprogrammet</li><li>§ 8. Tilknytning til forskermiljø</li><li>§ 9. Avhandlingen</li><li>§ 10. Veiledning</li><li>§ 11. Kvalitetssikring og rapportering</li><li>§ 12. Terminering av avtale</li><li>§ 13. Bedømmelse</li><li>§ 14. Innlevering</li><li>§ 15. Oppnevning av bedømmelseskomité</li><li>§ 16. Komiteens innstilling og behandling av innstillingen</li><li>§ 17. Prøveforelesning og disputas</li><li>§ 18. Kreering og diplom</li><li>§ 19. Klage</li><li>§ 20. Utfyllende bestemmelser</li><li>§ 21. Overgangsbestemmelser</li><li>§ 22. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-29-1100" id="dokument"><h1>Forskrift for graden philosophiae doctor (Ph.D.) ved Norges veterinærhøgskole</h1><article class="legalArticle" data-lovdata-URL="LTI/forskrift/2007-03-29-1100/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder doktorgradsutdanningen som fører frem til graden philosophiae doctor (Ph.D.). Forskriften gir regler om opptak, gjennomføring og avslutning av Ph.D.-graden.</article></article><article class="legalArticle" data-lovdata-URL="LTI/forskrift/2007-03-29-1100/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting for doktorgradsutdanningen</span></h2><article class="legalP" id="paragraf-2-ledd-1">Doktorgradsutdanningen ved Norges veterinærhøgskole har til formål å utdanne selvstendige forskere på høyt internasjonalt nivå, i samsvar med anerkjente vitenskapelige og etiske prinsipper. Utdanningen skal kvalifisere for forskningsvirksomhet og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2007-03-29-1100/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for doktorgradsutdanningen</span></h2><article class="legalP" id="paragraf-3-ledd-1">Styret ved Norges veterinærhøgskole har det overordnede ansvar for doktorgradsutdanningen og gir regler for organiseringen.</article></article><article class="legalArticle" data-lovdata-URL="LTI/forskrift/2007-03-29-1100/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innholdet i doktorgradsutdanningen</span></h2><article class="legalP" id="paragraf-4-ledd-1">Doktorgradsutdanningen skal inneholde et selvstendig forskningsarbeid på et spesialfelt med en vitenskapelig avhandling på høyt faglig nivå som mål. I tillegg skal doktorgradskandidaten få en videregående opplæring i teori og metode som gir faglig innsikt og bredde i eget fag, samtidig som faget settes inn i en større ramme. Gjennom studiet skal kandidaten også få trening i formidling av faglig arbeid. Som et ledd i dette skal doktorgradskandidaten normalt, jf. § 7.1, gjennomføre til sammen ett årsverk i praktisk klinisk virksomhet, laboratorietjeneste, andre forskningsprosjekter, undervisning e.l. Doktorgradsutdanningen skal tilknyttes aktive forskermiljøer, nasjonalt og internasjonalt.</article></article><article class="legalArticle" data-lovdata-URL="LTI/forskrift/2007-03-29-1100/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2> <article class="defaultP" margin-top="true"><i>§ 5.1. Søkerens formelle kompetanse</i></article><article class="legalP" id="paragraf-5-ledd-1">For å bli tatt opp til doktorgradsutdanning med sikte på Ph.D.-graden må søkeren ha oppnådd cand.med.vet.-grad, mastergrad eller tilsvarende.</article><article class="legalP" id="paragraf-5-ledd-2">Rektor kan, etter innstilling fra Utvalget for forskning og etikk, godkjenne annen utdanning som grunnlag for opptak.</article><article class="legalP" id="paragraf-5-ledd-3">Rektor kan, etter innstilling fra Utvalget for forskning og etikk, stille krav om at søkere gjennomgår særskilte kurs og/eller består særskilt prøve før opptak.</article> <article class="defaultP" margin-top="true"><i>§ 5.2. Plan for doktorgradsutdanningen</i></article><article class="legalP" id="paragraf-5-ledd-4">Søknad om opptak skal sendes til Norges veterinærhøgskole på skjema «Søknad om opptak til-, og avtale om gjennomføring av doktorgradstudiet» sammen med eksamensvitnemål dersom dette ikke er vurdert i forbindelse med ansettelse. Samtidig sendes eventuell søknad om godkjenning etter kravet til utdanning, jf. § 5.1.</article><article class="legalP" id="paragraf-5-ledd-5">Dersom søkeren planlegger å bruke et annet språk i avhandlingen enn det som er godkjent i henhold til forskriftens § 9, 5. ledd, skal søknad om godkjenning av dette leveres sammen med planen for studiet.</article><article class="legalP" id="paragraf-5-ledd-6">Hvis forskningsarbeidet helt eller delvis skal foregå ved institusjon(er) utenfor Norges veterinærhøgskole, skal det foreligge tilsvarende uttalelser fra denne/disse. Opplysninger om eventuelle immaterialrettslige og opphavsrettslige avtaler som er inngått, skal også vedlegges.</article><article class="legalP" id="paragraf-5-ledd-7">Søknad om opptak skal inneholde en plan for studiet. Planen skal inneholde beskrivelse av forskningsoppgaven, plan for opplæringsdelen, tidsplan for studiet, finansieringsplan og forslag til veileder(e). Beskrivelse av forskningsoppgaven skal gjøre rede for tema, problemstillinger og valg av metode. Beskrivelsen skal angi fremdriftsplan for de ulike deler av forskningsarbeidet. Søknaden skal inneholde opplysning om fagområde og teoretisk opplæring samt arbeidstittel på den vitenskapelige undersøkelsen.</article><article class="legalP" id="paragraf-5-ledd-8">Doktorgradskandidater som tilsettes, skal sende opptakssøknaden innen to måneder etter tiltredelse i stillingen.</article><article class="legalP" id="paragraf-5-ledd-9">Søknaden behandles av Utvalget for forskning og etikk som så avgjør om den kan godkjennes. Søknaden besvares innen én måned.</article> <article class="defaultP" margin-top="true"><i>§ 5.3. Vilkår for opptak</i></article><article class="legalP" id="paragraf-5-ledd-10">Avgjørelsen om opptak baseres på en samlet vurdering av prosjektbeskrivelsen, søkerens formelle kvalifikasjoner og planen for doktorgradsstudiet, herunder tidsplan, finansiering, godkjent(e) veileder(e) og søkerens tilgang til andre nødvendige faglige og materielle ressurser ved den forskningsinstitusjon vedkommende skal være tilknyttet.</article><article class="legalP" id="paragraf-5-ledd-11">Godkjenning av opplæringsdelen innenfor studiet skjer i henhold til utfyllende bestemmelser og de krav som stilles til komponentene i denne delen av programmet, jf. § 7.2.</article><article class="legalP" id="paragraf-5-ledd-12">Selv om søknaden tilfredsstiller punktene nevnt over kan opptak allikevel nektes dersom:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-12-punkt-1"><article class="legalP" id="paragraf-5-ledd-12-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="-" data-name="-"><article class="listArticle" id="paragraf-5-ledd-12-punkt-2"><article class="legalP" id="paragraf-5-ledd-12-punkt-2-ledd-1">de immaterialrettslige avtaler som er inngått, er så urimelige at institusjonen ikke bør medvirke i prosjektet.</article></article></li></ul></article></article><article class="legalArticle" data-lovdata-URL="LTI/forskrift/2007-03-29-1100/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h2><article class="legalP" id="paragraf-6-ledd-1">Godkjent søknad om opptak til organisert doktorgradsutdanning, jf. § 5.2, 6. ledd skal formaliseres som en skriftlig avtale. Avtalen inngås mellom doktorgradskandidat, veileder(e) og det institutt ved Norges veterinærhøgskole kandidaten skal knyttes til, og angir partenes gjensidige rettigheter og plikter.</article><article class="legalP" id="paragraf-6-ledd-2">Hvis forskningsarbeidet skal foregå ved institusjon(er) utenfor Norges veterinærhøgskole, skal denne/disse også inngå avtale med kandidaten og med Norges veterinærhøgskole. Avtalene skal sikre at doktorgradsstudenten tilknyttes et aktivt forskermiljø nasjonalt og internasjonalt og legge til rette for at forskerutdanningen skal kunne gjennomføres etter godkjent tidsplan.</article><article class="legalP" id="paragraf-6-ledd-3">Vesentlige endringer i de forhold som omtales i avtalen(e), skal forelegges Utvalget for forskning og etikk til godkjenning.</article></article><article class="legalArticle" data-lovdata-URL="LTI/forskrift/2007-03-29-1100/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Doktorgradsprogrammet</span></h2> <article class="defaultP" margin-top="true"><i>§ 7.1. Normert tid</i></article><article class="legalP" id="paragraf-7-ledd-1">Doktorgradsprogrammet skal være lagt opp slik at det normalt skal kunne fullføres innenfor en fire års forskerutdanningsperiode. Av denne skal minst ett semester være avsatt til organisert opplæring (kurs o.l.) og ett år skal normalt brukes til praktisk klinisk virksomhet, laboratorietjeneste, andre forskningsprosjekter, undervisning e.l. Opplæringsdelen skal være fullført før avhandlingen innleveres.</article><article class="legalP" id="paragraf-7-ledd-2">Når særlige faglige hensyn taler for det, kan Utvalget for forskning og etikk godkjenne en annen tidsnormering. I alle tilfeller skal studiet føre frem til samme faglige nivå.</article><article class="legalP" id="paragraf-7-ledd-3">Dersom varigheten av doktorgradsstudiet overskrider normert tid med mer enn et halvt år skal doktorgradsstudenten og hovedveileder sammen lage en rapport om dette som sendes til Utvalget for forskning og etikk, innen 7 måneder, regnet fra datoen for normert sluttid. I rapporten skal det redegjøres for årsaken(e) til forsinkelsen og de videre planene for fullføring.</article> <article class="defaultP" margin-top="true"><i>§ 7.2. Opplæringsdelen</i></article><article class="legalP" id="paragraf-7-ledd-4">Norges veterinærhøgskole er ansvarlig for å gi alle doktorgradskandidater tilbud om opplæring på høyt vitenskapelig nivå. Dersom den enhet som er ansvarlig for doktorgradsprogrammet ikke selv arrangerer hele opplæringsdelen, skal instituttet/avdelingen legge forholdene til rette for kandidatens deltakelse i tilsvarende opplæring ved en annen enhet eller en annen institusjon som gir godkjent doktorgradsopplæring. Omfanget av opplæringsdelen skal svare til ett semester heltids studium (30 ECTS poeng – European Credit Transfer System).</article><article class="legalP" id="paragraf-7-ledd-5">Alle som er tatt opp til doktorgradsutdanning, skal følge opplæringsprogrammet. Det kreves dokumentasjon for at kandidaten har tilegnet seg de nødvendige faglige kunnskaper. Slik dokumentasjon kan gis gjennom obligatoriske praktiske øvelser, skriftlige eller muntlige prøver, forelesning, seminarundervisning eller i form av vitenskapelig og/eller populærvitenskapelig artikkel eller i annen form godkjent av Utvalget for forskning og etikk.</article><article class="legalP" id="paragraf-7-ledd-6">Opplæringsprogrammet innen doktorgradsutdanningen skal inneholde den faglige og metodiske skolering som er ønskelig av hensyn til arbeidet med doktoravhandlingen og for kvalifisering til yrker hvor det stilles store krav til vitenskapelig innsikt. Programmet skal også inneholde opplæring i vitenskapsteori og etikk. Opplæring i vitenskapsteori og forskningsmetodikk er obligatorisk for alle. Den skal utgjøre 15 ECTS poeng og skal bidra til å øke Ph.D.-studentens kompetanse innenfor disse fagfeltene.</article><article class="legalP" id="paragraf-7-ledd-7">Ved deltagelse på kurs og seminarer, kongresser og lignende skal det fremlegges skriftlig rapport over det kandidaten har deltatt i.</article><article class="legalP" id="paragraf-7-ledd-8">Utvalget for forskning og etikk har ansvar for å tilrettelegge et rapportsystem som dokumenterer at kandidaten har gjennomført opplæringsprogrammet etter planen.</article><article class="legalP" id="paragraf-7-ledd-9">Utvalg for forskning og etikk kan gi fritak for deler av deltagelse i opplæringsprogrammet etter begrunnet søknad.</article> <article class="defaultP" margin-top="true"><i>§ 7.2.1. Beregning av studiepoeng</i></article><article class="legalP" id="paragraf-7-ledd-10">Kandidatens plan for gjennomføring av opplæringsdelen godkjennes i henhold til følgende retningslinjer for beregning av studiepoeng:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-10-punkt-1"><article class="legalP" id="paragraf-7-ledd-10-punkt-1-ledd-1">Mottatt undervisning i form av forelesninger, praktiske øvelser, gruppearbeid og deltakelse i seminar. En ukes arbeid gir 1,5 ECTS poeng.</article></article></li><li data-li-identifier="-" data-name="-"><article class="listArticle" id="paragraf-7-ledd-10-punkt-2"><article class="legalP" id="paragraf-7-ledd-10-punkt-2-ledd-1">Studieopphold av minst 2 ukers varighet i utlandet: gir 3 ECTS poeng og maksimum 6 ECTS poeng.</article></article></li><li data-li-identifier="-" data-name="-"><article class="listArticle" id="paragraf-7-ledd-10-punkt-3"><article class="legalP" id="paragraf-7-ledd-10-punkt-3-ledd-1">Fremlegging av resultat fra eget prosjekt ved kongress eller annet forskerforum: 1 posterpresentasjon i nasjonalt eller internasjonalt forum gir 1,5 ECTS poeng, 1 muntlig presentasjon i nasjonalt forum gir 1,5 ECTS poeng, og 1 muntlig presentasjon i internasjonalt forum gir 3 ECTS poeng. Det gis poeng for maksimum 2 postere og 2 muntlige innlegg, det vil si maks 9 ECTS poeng.</article></article></li><li data-li-identifier="-" data-name="-"><article class="listArticle" id="paragraf-7-ledd-10-punkt-4"><article class="legalP" id="paragraf-7-ledd-10-punkt-4-ledd-1">Individuelt lesepensum etter søknad og eksaminasjon: 1000 sider gir 5 ECTS poeng.</article></article></li></ul></article> <article class="defaultP" margin-top="true"><i>§ 7.3. Avbrudd av studiet uten innlevert avhandling</i></article><article class="legalP" id="paragraf-7-ledd-11">Veileder(e) og doktorgradsstudent skal via instituttleder sende en skriftlig rapport til Norges veterinærhøgskole angående avbruddet av doktorgradsstudiet. Norges veterinærhøgskole kan kalle partene inn til intervju. Norges veterinærhøgskole skal lage en samlet rapport med gjenpart til veileder(e), doktorgradsstudent og instituttleder.</article><article class="legalP" id="paragraf-7-ledd-12">Ved egeninitiert avslutning av doktorgradsstudiet før avhandling er ferdig, skal det utarbeides en avtale mellom doktorgradsstudenten, veileder(e) og instituttleder ved ansvarlig institutt ved Norges veterinærhøgskole som angår tilsettingsforhold, finansiering og rettigheter til resultater.</article></article><article class="legalArticle" data-lovdata-URL="LTI/forskrift/2007-03-29-1100/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknytning til forskermiljø</span></h2><article class="legalP" id="paragraf-8-ledd-1">Hovedveileder har i samråd med institusjonen hovedansvar for å legge til rette for at doktorgradsstudenten deltar regelmessig i et aktivt forskermiljø med seniorforskere og andre doktorgradsstudenter. For doktorgradsstudenter som har hovedtilknytning ved annen institusjon, skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i at aktivt forskermiljø, jf. § 6, 2. ledd.</article></article><article class="legalArticle" data-lovdata-URL="LTI/forskrift/2007-03-29-1100/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avhandlingen</span></h2><article class="legalP" id="paragraf-9-ledd-1">Avhandlingen skal være et selvstendig vitenskapelig arbeid på et høyt faglig nivå, blant annet når det gjelder problemformuleringer, begrepsmessig presisering, metodisk, teoretisk og empirisk grunnlag, dokumentasjon og fremstillingsform. Avhandlingen skal bidra til å utvikle ny kunnskap, tilfredsstille internasjonale etiske krav og ligge på et nivå som tilsier at det vil kunne publiseres som en del av fagets vitenskapelige litteratur.</article><article class="legalP" id="paragraf-9-ledd-2">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article><article class="legalP" id="paragraf-9-ledd-3">Flere mindre arbeid godkjennes som deler av doktoravhandlingen når de etter sitt innhold utgjør et hele. I tillegg til de enkelte delene skal det da utarbeides et sammendrag som gjør nærmere rede for helheten i avhandlingen.</article><article class="legalP" id="paragraf-9-ledd-4">Del av fellesarbeid kan godtas til bedømmelse (også som ett av flere arbeider, jf. 3. ledd), forutsatt at det representerer en selvstendig innsats som kan identifiseres. Det skal innhentes erklæringer fra de øvrige forfattere og andre som har fulgt arbeidet slik at doktorgradsstudentens innsats kan identifiseres. Et delarbeid kan godtas til bedømmelse selv om det inngår som delarbeid i en annen persons avhandling som er eller har vært til bedømmelse ved universitet eller vitenskapelig høgskole. Dersom to kandidater leverer de samme artiklene som del av et felles arbeid må arbeidet i omfang og antall publikasjoner tilsvare to doktorgradsavhandlinger, og at hver kandidat må ha en selvstendig innledning og sammenskrivning.</article><article class="legalP" id="paragraf-9-ledd-5">Avhandlingen skal være skrevet på norsk, svensk, dansk, engelsk, tysk eller fransk. Dersom kandidaten ønsker å benytte et annet språk, skal det være søkt om særskilt tillatelse til dette ved opptak, jf. § 5.2, 2. ledd. Uansett hvilket språk avhandlingen er skrevet på, skal den ha tittel og sammendrag både på engelsk og norsk.</article><article class="legalP" id="paragraf-9-ledd-6">En doktoravhandling som ikke er blitt godkjent ved tidligere bedømmelse, kan bedømmes i omarbeidet form, enten som eneste arbeid eller som ett av flere sammenhengende arbeider, først seks måneder etter at styret har fattet beslutning om å forkaste avhandlingen. Ny bedømmelse kan bare finne sted én gang.</article><article class="legalP" id="paragraf-9-ledd-7">Kandidatens rettigheter til bruk av egne resultater, utnyttelse av patenterbare oppfinnelser, opphavsrettigheter m.m., er regulert av arbeidstakeroppfinnerloven. Rektor kan, etter innstilling fra Utvalget for forskning og etikk, stille særskilte krav om utnyttelse av patenterbare oppfinnelser, opphavsrettigheter m.m.</article></article><article class="legalArticle" data-lovdata-URL="LTI/forskrift/2007-03-29-1100/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Veiledning</span></h2><article class="legalP" id="paragraf-10-ledd-1">Arbeidet med doktoravhandlingen skal foregå under individuell veiledning av en eller flere av de vitenskapelig ansatte ved den institusjon doktorgradsstudenten er knyttet til, eller en annen person med nødvendig fagkyndighet, eller flere slike personer i samarbeid.</article><article class="legalP" id="paragraf-10-ledd-2">Normalt skal det være minst én veileder fra Norges veterinærhøgskole. Dersom det blir oppnevnt ekstern veileder, skal det også oppnevnes en intern veileder. Det er ønskelig med mer enn én veileder. I tilfeller med flere veiledere skal en av dem oppnevnes som hovedveileder. Veileder(e) skal ha doktorgrad eller tilsvarende faglig kompetanse. Veileder(e) oppnevnes av Utvalget for forskning og etikk etter forslag fra vedkommende institutt, jf. § 5.2, 3. ledd. Doktorgradsstudent og veileder(e) forutsettes å holde jevnlig kontakt etter de retningslinjer som er fastsatt i avtalen om faglig veiledning i forskerutdanningen, jf. § 6, 1. ledd. Normalt bør doktorgradskandidaten også ha anledning til å få sitt avhandlingsarbeid drøftet på seminar.</article><article class="legalP" id="paragraf-10-ledd-3">Doktorgradskandidat og veileder kan ved enighet anmode Utvalget for forskning og etikk om å oppnevne ny veileder for doktorgradsstudenten. Som hovedregel kan ikke veileder fratre før ny veileder er oppnevnt. Søknad om dispensasjon skal sendes Utvalget for forskning og etikk via instituttleder. I slike tilfeller skal ansvarlig institusjon/institutt, oppnevne ny veileder.</article><article class="legalP" id="paragraf-10-ledd-4">Hvis en doktorgradsstudent eller veileder finner at den annen part ikke etterlever sine forpliktelser etter avtalen, jf. § 6, plikter de å ta dette opp med hverandre og i fellesskap søke å finne en løsning på den situasjonen som er oppstått.</article><article class="legalP" id="paragraf-10-ledd-5">Hvis en doktorgradsstudent eller veileder finner at den annen part ikke oppfyller sine forpliktelser etter denne avtale, og partene etter drøfting ikke er kommet til enighet om hvordan situasjonen skal løses, kan kandidat eller veileder be om å bli løst fra veiledningsavtalen. En anmodning om å bli løst fra veiledningsavtalen skal sendes til Utvalget for forskning og etikk via instituttleder. Kopi av anmodningen sendes av den part som reiser saken til den annen part.</article></article><article class="legalArticle" data-lovdata-URL="LTI/forskrift/2007-03-29-1100/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kvalitetssikring og rapportering</span></h2><article class="legalP" id="paragraf-11-ledd-1">Ph.D.-utdanningen er beskrevet som eget kvalitetsområde i NVHs kvalitetssystem (område 6). Her finnes beskrivelser av Ph.D.-utdanningens policy, tilsetting og opptak til Ph.D.-utdanningen, gjennomføring av Ph.D.-utdanningen og avslutning av Ph.D.-utdanningen.</article><article class="legalP" id="paragraf-11-ledd-2">Doktorgradsstudenten plikter i samarbeid med veileder å innlevere en halvårlig rapport på fastlagt skjema til instituttet. Rapporten skal innholde informasjon om hvilke hovedmål og delmål som er nådd i løpet av siste år. Avvik skal begrunnes. Er avviket av en slik art at det påvirker gjennomføringen av doktorgradsutdanningen, skal instituttleder rapportere til Utvalg for forskning og etikk. Utvalget for forskning og etikk skal, etter samtale med instituttleder, veileder og doktorgradsstudent, vurdere hvilke tiltak som bør gjennomføres og om doktorgradsstudiet eventuelt må avsluttes. Ved bestemmelse om at studiet må avsluttes, må dette godkjennes av Rektor ved Norges veterinærhøgskole. Nye hoved- og delmål for kommende studieår skal angis på fastlagt skjema.</article></article><article class="legalArticle" data-lovdata-URL="LTI/forskrift/2007-03-29-1100/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Terminering av avtale</span></h2><article class="legalP" id="paragraf-12-ledd-1">Norges veterinærhøgskole kan beslutte tvungent avbrudd før avtalt tid av den organiserte doktorgradsutdanningen dersom doktorgradsstudenten foretar vesentlige brudd på avtale om organisert doktorgradsutdanning, jf. § 6. Dette kan være alvorlige brudd på informasjons-, oppfølgings- eller rapporteringsplikt samt brudd på forskningsetiske retningslinjer.</article><article class="legalP" id="paragraf-12-ledd-2">Vesentlige forsinkelser i fremdriften av forskningsprosjektet eller opplæringsdelen, som skyldes forhold doktorgradsstudenten selv har herredømme over, kan danne grunnlag for tvungent avbrudd.</article><article class="legalP" id="paragraf-12-ledd-3">Tvungent avbrudd skal vurderes dersom doktorgradsstudenten på en graverende måte bryter tilliten til Norges veterinærhøgskole, eller står bak straffbare forhold knyttet til gjennomføringen av doktorgradsutdanningen.</article><article class="legalP" id="paragraf-12-ledd-4">Vedtak om tvungent avbrudd fattes av Rektor etter innstilling fra Utvalget for forskning og etikk.</article></article><article class="legalArticle" data-lovdata-URL="LTI/forskrift/2007-03-29-1100/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bedømmelse</span></h2><article class="legalP" id="paragraf-13-ledd-1">Doktorgraden tildeles på grunnlag av:<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">Godkjent gjennomføring av opplæringsprogrammet.</article></article></li><li data-li-identifier="b)" data-name="b)"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">Godkjent prøveforelesning over oppgitt emne.</article></article></li><li data-li-identifier="c)" data-name="c)"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">Godkjent vitenskapelig avhandling.</article></article></li><li data-li-identifier="d)" data-name="d)"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">Tilfredsstillende forsvar i en offentlig disputas.</article></article></li></ul></article><article class="legalP" id="paragraf-13-ledd-2">Rektor godkjenner pkt. a-d.</article></article><article class="legalArticle" data-lovdata-URL="LTI/forskrift/2007-03-29-1100/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innlevering</span></h2><article class="legalP" id="paragraf-14-ledd-1">Avhandlingen kan først leveres når doktorgradsopplæringen er godkjent. Søknad om å få avhandlingen bedømt rettes til Norges veterinærhøgskole og sendes sammen med 5 – fem – bundne eller heftede eksemplarer av avhandlingen. Sammen med søknaden skal det foreligge skriftlig uttalelse fra hovedveileder, der det fremgår om vedkommende anbefaler avhandlingen fremlagt til bedømmelse. Det skal også vedlegges dokumentasjon på at opplæringsdelen er fullført etter avtale og at den vedtatte plan for studiet ellers er oppfylt, samt medforfattererklæring fra alle medforfattere, jf. § 9, 4. ledd.</article><article class="legalP" id="paragraf-14-ledd-2">Rektor avgjør om arbeidet kan aksepteres til bedømmelse. Dersom Rektor avgjør at avhandlingen ikke aksepteres til bedømmelse, kan doktorgradsstudenten påklage Rektors avgjørelse til styret, jf. § 19.4.</article><article class="legalP" id="paragraf-14-ledd-3">Dersom avhandlingen godkjennes til disputas, leveres ytterligere 50 eksemplarer til Studie- og forskningsadministrativ avdeling. Avhandlingen skal være offentlig tilgjengelig senest to uker før disputasen holdes. Pressemelding og sammendrag skal leveres Studie- og forskningsadministrativ avdeling senest tre uker før disputas.</article><article class="legalP" id="paragraf-14-ledd-4">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktorgradskandidaten kun anledning til å foreta rettinger av formell art, forutsatt at han eller hun sender inn en oversikt over samtlige rettinger som er foretatt i det innleverte arbeid. Oversikten leveres Norges veterinærhøgskole senest én måned før disputasen.</article><article class="legalP" id="paragraf-14-ledd-5">Uten hensyn til det foregående kan institusjonen tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lengre enn 6 måneder.</article><article class="legalP" id="paragraf-14-ledd-6">En doktorgradsavhandling som tidligere er blitt underkjent ved Norges veterinærhøgskole, kan bedømmes i omarbeidet skikkelse først seks måneder etter at høgskolen har fattet beslutning om å forkaste avhandlingen. Bedømmelse på ny kan bare finne sted en gang.</article></article><article class="legalArticle" data-lovdata-URL="LTI/forskrift/2007-03-29-1100/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-15-ledd-1">Til å bedømme prøveforelesningen, avhandlingen og forsvaret av denne, oppnevner Rektor etter forslag fra det aktuelle institutt en sakkyndig bedømmelseskomité på tre medlemmer. Blant disse utpeker Rektor komiteens leder. Minst ett av komitémedlemmene skal være uten tilknytning til Norges veterinærhøgskole. Så vidt mulig bør ett av medlemmene være fra utenlandsk lærested. Begge kjønn skal være representert i komiteen så fremt det er mulig. Medlemmene skal ha doktorgrad eller tilsvarende faglig kompetanse. Habilitetsreglene i forvaltningslovens § 6 flg. gjelder for komiteens medlemmer. Oppnevnt veileder kan ikke være medlem av bedømmelseskomiteen, men kan om ønskelig innkalles til møter i denne for å gjøre rede for veiledningen og arbeidet med avhandlingen. Doktoranden underrettes om komiteens sammensetning.</article></article><article class="legalArticle" data-lovdata-URL="LTI/forskrift/2007-03-29-1100/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Komiteens innstilling og behandling av innstillingen</span></h2><article class="legalP" id="paragraf-16-ledd-1">Komiteen avgir senest innen 3 måneder begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes. Komiteen kan kreve framlagt doktorandens grunnlagsmateriale og utfyllende eller oppklarende tilleggsinformasjon.</article><article class="legalP" id="paragraf-16-ledd-2">Bedømmelseskomiteens innstilling med eventuelle dissenser og individuelle uttalelser tilstiles Norges veterinærhøgskole og skal så snart som mulig oversendes doktoranden, som gis frist på minimum én uke til å fremme skriftlige merknader til innstillingen.</article><article class="legalP" id="paragraf-16-ledd-3">Dersom doktorandens merknader kan ha betydning for spørsmålet om avhandlingen kan godkjennes, skal merknadene forelegges bedømmelseskomiteen før det fattes realitetsvedtak i saken.</article><article class="legalP" id="paragraf-16-ledd-4">Bedømmelseskomiteens innstilling med eventuelle merknader behandles av Rektor.</article><article class="legalP" id="paragraf-16-ledd-5">Doktoranden underrettes om resultatet av behandlingen.</article></article><article class="legalArticle" data-lovdata-URL="LTI/forskrift/2007-03-29-1100/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Prøveforelesning og disputas</span></h2><article class="legalP" id="paragraf-17-ledd-1">Dersom arbeidet finnes verdig til å forsvares for doktorgraden, avsluttes doktorgradsutdanningen med<ul class="defaultList"><li data-li-identifier="a)" data-name="a)"><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">Prøveforelesning over oppgitt emne.</article></article></li><li data-li-identifier="b)" data-name="b)"><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">Disputas.</article></article></li></ul></article><article class="legalP" id="paragraf-17-ledd-2">Emne for prøveforelesningen bestemmes av bedømmelseskomiteen og kunngjøres for doktoranden 10 virkedager før forelesningen. Prøveforelesningen skal være godkjent før disputasen kan avholdes. Disputasen skal normalt avholdes innen seks måneder etter at avhandlingen er innlevert til bedømmelse.</article><article class="legalP" id="paragraf-17-ledd-3">Forelesning og disputas skal skje på norsk eller engelsk.</article><article class="legalP" id="paragraf-17-ledd-4">Bedømmelseskomiteen vurderer om prøveforelesningen var tilfredsstillende.</article><article class="legalP" id="paragraf-17-ledd-5">Finner bedømmelseskomiteen prøveforelesningen tilfredsstillende, skal doktoranden forsvare doktorgradsarbeidet i disputas.</article><article class="legalP" id="paragraf-17-ledd-6">Disputasen skal være offentlig. Det skal normalt være to opponenter. De to opponentene skal være medlemmer av bedømmelseskomiteen og utpekes av Rektor eller komiteen selv. I særlige tilfeller kan det oppnevnes opponenter som ikke har vært medlemmer av komiteen.</article><article class="legalP" id="paragraf-17-ledd-7">Disputasen ledes av Rektor eller den Rektor bemyndiger. Den som leder disputasen, gjør kort rede for innleveringen og bedømmelsen av avhandlingen og for prøveforelesningen og bedømmelsen. Deretter gjør doktoranden rede for hensikten med og resultatene av den vitenskapelige undersøkelsen. Første opponent innleder diskusjonen og annen opponent avslutter disputasen. Øvrige tilstedeværende som ønsker å delta i drøftingen, må under disputasen gi melding om dette til disputasens leder før annen opponent får ordet.</article><article class="legalP" id="paragraf-17-ledd-8">Etter disputasen sender bedømmelseskomiteen en skriftlig innberetning til Norges veterinærhøgskole der den gjør rede for hvordan den har vurdert prøveforelesningen og forsvaret av avhandlingen. Innberetningen skal konkludere med om prøvene er tilfredsstillende eller ikke.</article><article class="legalP" id="paragraf-17-ledd-9">Hvis prøveforlesning ikke godkjennes, kan ny prøveforelesning først avlegges etter seks måneder.</article><article class="legalP" id="paragraf-17-ledd-10">Hvis disputas ikke godkjennes, kan ny disputas først avlegges etter seks måneder. Ny prøveforelesning avholdes ikke.</article><article class="legalP" id="paragraf-17-ledd-11">Så vidt mulig skal ny prøveforelesning og disputas vurderes av den opprinnelige bedømmelseskomiteen.</article></article><article class="legalArticle" data-lovdata-URL="LTI/forskrift/2007-03-29-1100/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Kreering og diplom</span></h2><article class="legalP" id="paragraf-18-ledd-1">På grunnlag av godkjent opplæring, avhandling, prøveforelesning og disputas, kreerer Styret doktoranden til philosophiae doctor.</article><article class="legalP" id="paragraf-18-ledd-2">Doktorgradsdiplom utferdiges av Norges veterinærhøgskole. På diplomet skal tittelen på avhandlingen føres opp sammen med opplysninger om det faglige opplæringsprogram doktoranden har deltatt i, samt tema for prøveforelesning.</article></article><article class="legalArticle" data-lovdata-URL="LTI/forskrift/2007-03-29-1100/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Klage</span></h2> <article class="defaultP" margin-top="true"><i>§ 19.1. Klage på opptak/søknadsbehandling</i></article><article class="legalP" id="paragraf-19-ledd-1">Avslag på søknad om opptak etter § 5.3 kan påklages etter reglene i forvaltningslovens § 28 flg. Grunngitt klage sendes til Norges veterinærhøgskole og behandles av Utvalget for forskning og etikk. Blir avslaget opprettholdt, skal klagen oversendes uten ugrunnet opphold til Rektor for avgjørelse.</article> <article class="defaultP" margin-top="true"><i>§ 19.2. Klage på godkjenning av opplæringsprogrammet</i></article><article class="legalP" id="paragraf-19-ledd-2">Avslag på søknad om godkjenning av kurs eller andre deler av opplæringsprogrammet, jf. § 5.2 kan påklages etter reglene i forvaltningslovens § 28 flg. Ved klage over sensur ved særskilt eksamen eller prøve, gjelder likevel lov om universiteter og høyskoler.</article> <article class="defaultP" margin-top="true"><i>§ 19.3. Klage på tvunget avbrudd</i></article><article class="legalP" id="paragraf-19-ledd-3">Ved klage på vedtak om tvungent avbrudd av doktorgradsstudiet, jf. § 12, gjelder reglene i forvaltningsloven og universitetsloven.</article> <article class="defaultP" margin-top="true"><i>§ 19.4. Klage over avslag på søknad om bedømmelse eller underkjenning av avhandling, prøveforelesningen eller forsvar</i></article><article class="legalP" id="paragraf-19-ledd-4">Underkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes Norges veterinærhøgskole. Rektor kan oppheve eller endre vedtaket hvis klagen finnes berettiget.</article></article><article class="legalArticle" data-lovdata-URL="LTI/forskrift/2007-03-29-1100/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Utfyllende bestemmelser</span></h2><article class="legalP" id="paragraf-20-ledd-1">Styret kan gi utfyllende bestemmelser til denne forskrift.</article></article><article class="legalArticle" data-lovdata-URL="LTI/forskrift/2007-03-29-1100/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsbestemmelser</span></h2><article class="legalP" id="paragraf-21-ledd-1">Studenter som er tatt opp tidligere, følger reglement av 17. januar 2000, men kan etter søknad gis tillatelse av Rektor til å følge denne forskrift. Denne forskriften gjelder også for alle som disputerer etter utgangen av vårsemesteret 2008, uansett om de er tatt opp etter tidligere reglement.</article></article><article class="legalArticle" data-lovdata-URL="LTI/forskrift/2007-03-29-1100/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttreden</span></h2><article class="legalP" id="paragraf-22-ledd-1">Forskriften trer i kraft 1. april 2007.</article></article></main></body></html>