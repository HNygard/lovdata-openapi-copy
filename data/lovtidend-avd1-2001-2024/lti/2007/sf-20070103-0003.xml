<!DOCTYPE html><html lang="no"><head><title>Forskrift om reisegaranti og stiftelsen Reisegarantifondet (reisegarantiforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-01-03-3</dd><dt class="dokid">DokumentID</dt><dd class="dokid">LTI/forskrift/2007-01-03-3</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 1 s 76</dd><dt class="dateInForce">I kraft fra</dt><dd class="dateInForce">2007-01-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-25-57/§10-4</li><li>lov/1995-08-25-57/§10-6</li><li>lov/1995-08-25-57/§11-6</li></ul></dd><dt class="dateOfPublication">Kunngjort</dt><dd class="dateOfPublication">2007-01-09</dd><dt class="journalNumber">Journalnummer</dt><dd class="journalNumber">2007-0016</dd><dt class="titleShort">Korttittel</dt><dd class="titleShort">Reisegarantiforskriften</dd><dt class="title">Tittel</dt><dd class="title">Forskrift om reisegaranti og stiftelsen Reisegarantifondet (reisegarantiforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Barne- og likestillingsdepartementet 3. januar 2007 med hjemmel i lov 25. august 1995 nr. 57 om pakkereiser og reisegaranti (pakkereiseloven) § 10-4, § 10-6 og § 11-6. Jf. EØS-avtalen vedlegg XIX nr. 7 (direktiv 90/314/EØF art. 7).</dd><dt class="refid">RefID</dt><dd class="refid">forskrift/2007-01-03-3</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om reisegaranti og stiftelsen Reisegarantifondet (reisegarantiforskriften).<ul class="tocSubUl"><li>§ 1. Reisegarantifondets formål og organisering</li><li>§ 2. Reisegarantifondets kapital</li><li>§ 3. Reisegarantifondets styre</li><li>§ 4. Garantiplikt</li><li>§ 5. Garantistillelse – den individuelle garanti</li><li>§ 6. Innbetaling til fondet – årsgebyr</li><li>§ 7. Gebyr til finansiering av klagenemnd for pakkereiser</li><li>§ 8. Unntak fra garantiplikten</li><li>§ 9. Fastsettelse av høyere garanti</li><li>§ 10. Endring av beregningssatsene</li><li>§ 11. Innsendelse av opplysninger – kontroll med garantiene</li><li>§ 12. Opplysningsplikt i annonser mv.</li><li>§ 13. Reisegarantifondets regress</li><li>§ 14. Bortfall av retten til å drive garantipliktig virksomhet</li><li>§ 15. Opptak av lån</li><li>§ 16. Forretningsfører</li><li>§ 17. Nærmere regler</li><li>§ 18. Straff</li><li>§ 19. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-01-03-3" id="dokument"><h1>Forskrift om reisegaranti og stiftelsen Reisegarantifondet (reisegarantiforskriften).</h1><article class="legalArticle" data-lovdata-URL="LTI/forskrift/2007-01-03-3/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Reisegarantifondets formål og organisering</span></h2><article class="legalP" id="paragraf-1-ledd-1">Reisegarantifondets formål er å administrere garantiordningen etter lov 25. august 1995 nr. 57 om pakkereiser (pakkereiseloven). Reisegarantifondet skal også kreve inn gebyr til finansiering av nemnd for behandling av tvister etter pakkereiseloven.</article><article class="legalP" id="paragraf-1-ledd-2">Reisegarantifondet er organisert som en privat stiftelse etter lov 15. juni 2001 nr. 59 om stiftelser, jf. pakkereiseloven § 11-2 annet ledd.</article></article><article class="legalArticle" data-lovdata-URL="LTI/forskrift/2007-01-03-3/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Reisegarantifondets kapital</span></h2><article class="legalP" id="paragraf-2-ledd-1">Reisegarantifondets grunnkapital er 100.000 kroner. Fondets forvaltningskapital utgjøres av de beløp som innbetales til fondet i medhold av denne forskrift.</article></article><article class="legalArticle" data-lovdata-URL="LTI/forskrift/2007-01-03-3/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Reisegarantifondets styre</span></h2><article class="legalP" id="paragraf-3-ledd-1">Reisegarantifondet skal ha et styre som består av tre medlemmer. Barne- og likestillingsdepartementet oppnevner styrets leder, som skal ha kvalifikasjoner som dommer, ett styremedlem samt dennes vararepresentant. Handels- og Servicenæringens Hovedorganisasjon oppnevner ett styremedlem og dennes vararepresentant. Varigheten av styreverv og funksjon som vararepresentant er fire år, med mulighet for gjenoppnevning.</article></article><article class="legalArticle" data-lovdata-URL="LTI/forskrift/2007-01-03-3/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Garantiplikt</span></h2><article class="legalP" id="paragraf-4-ledd-1">Plikt til å stille reisegaranti påhviler:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">arrangør. Som arrangør anses den som tilrettelegger pakkereiser, jf. pakkereiseloven § 2-1, og som tilbyr eller selger slike enten direkte eller gjennom formidler. Vedkommende regnes likevel ikke som arrangør når virksomheten bare utøves leilighetsvis og ikke er ledd i næringsvirksomhet. Arrangøren er også garantipliktig for transport som skjer sammen med en pakkereise, forutsatt at den hovedsakelig er til personlig bruk for kunden.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">formidler av pakkereise for utenlandsk arrangør med mindre det godtgjøres at arrangøren selv har stilt garanti. Som formidler anses den som tilbyr eller selger pakkereiser som er tilrettelagt av en arrangør.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">den som selger separate transport- og innkvarteringstjenester som sammen har vesentlige likheter med en pakkereise, forutsatt at reisen er til personlig bruk for kunden.</article></article></li></ul></article></article><article class="legalArticle" data-lovdata-URL="LTI/forskrift/2007-01-03-3/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Garantistillelse – den individuelle garanti</span></h2><article class="legalP" id="paragraf-5-ledd-1">Den garantipliktige etter § 4 skal stille individuell garanti overfor Reisegarantifondet. Slik garanti skal stilles av bank eller forsikringsselskap. Reisegarantifondets styre kan godta at det stilles annen betryggende sikkerhet.</article><article class="legalP" id="paragraf-5-ledd-2">For virksomhet som tilrettelegger, tilbyr eller selger reiser utelukkende for mål i Norge skal garantien lyde på kr 50.000.</article><article class="legalP" id="paragraf-5-ledd-3">For virksomhet som tilrettelegger, tilbyr eller selger reiser for mål utenfor Norge skal det stilles garanti basert på en omsetning for salg av slike reiser, beregnet ut fra:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">gjennomsnittlig budsjettert omsetning i de tre sammenhengende kalendermåneder der den andre måneden skal være den hvor det er budsjettert med høyest reisevirksomhet for kommende år, eller</article></article></li><li data-li-identifier="b)" data-name="b)"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">dersom budsjettet for de tre månedene viser lavere tall enn det som fremgår av siste års regnskap for de tre tilsvarende høysesongmåneder, legges de aktuelle regnskapstall til grunn, med mindre styret finner at den budsjetterte omsetning bør legges til grunn, eller</article></article></li><li data-li-identifier="c)" data-name="c)"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">dersom budsjettert omsetning i den kalendermåneden hvor det er budsjettert med høyest reisevirksomhet for kommende år, eller siste års regnskap for tilsvarende måned, er større eller lik kr 10.000.000, legges dette tallet til grunn i beregningen etter femte ledd.</article></article></li></ul></article><article class="legalP" id="paragraf-5-ledd-4">Omsetning som nevnt i foregående ledd utgjør den garantiforpliktende omsetning. Garantiens størrelse i henhold til foregående ledd alternativ a og b fastsettes i henhold til følgende skala:<ul class="defaultList"><li><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">Garantiforpliktende omsetning under kr 250.000</article></article></li></ul><p class="leddfortsettelse">og deretter:</p><p class="leddfortsettelse">100% av garantiforpliktende omsetning mellom kr 250.000 og kr 2.000.000</p><p class="leddfortsettelse">75% av garantiforpliktende omsetning mellom kr 2.000.000 og kr 5.000.000</p><p class="leddfortsettelse">50% av garantiforpliktende omsetning mellom kr 5.000.000 og kr 10.000.000.</p></article><article class="legalP" id="paragraf-5-ledd-5">For garantipliktig som har en garantiforpliktende omsetning som nevnt i tredje ledd alternativ c fastsettes garantiens størrelse etter følgende formel:<ul class="defaultList"><li><article class="listArticle" id="paragraf-5-ledd-5-punkt-1"><article class="legalP" id="paragraf-5-ledd-5-punkt-1-ledd-1">X · (N/30) + (M-N)/30 · A · D + X · 0,25.</article></article></li></ul><p class="leddfortsettelse">Variablene i formelen fastsettes slik:</p><ul class="defaultList"><li><article class="listArticle" id="paragraf-5-ledd-5-punkt-2"><article class="legalP" id="paragraf-5-ledd-5-punkt-2-ledd-1">X = budsjettert garantiforpliktende omsetning for kommende år i den måned den er størst eller omsetningstall fra tilsvarende måned året før om dette er større</article></article></li><li><article class="listArticle" id="paragraf-5-ledd-5-punkt-3"><article class="legalP" id="paragraf-5-ledd-5-punkt-3-ledd-1">N = gjennomsnittlig antall dager mellom sluttinnbetaling og avreise</article></article></li><li><article class="listArticle" id="paragraf-5-ledd-5-punkt-4"><article class="legalP" id="paragraf-5-ledd-5-punkt-4-ledd-1">M = gjennomsnittlig antall dager mellom deposituminnbetaling og avreise</article></article></li><li><article class="listArticle" id="paragraf-5-ledd-5-punkt-5"><article class="legalP" id="paragraf-5-ledd-5-punkt-5-ledd-1">A = budsjettert antall reisende under garantiplikt i den måneden garantiforpliktende omsetning er størst</article></article></li><li><article class="listArticle" id="paragraf-5-ledd-5-punkt-6"><article class="legalP" id="paragraf-5-ledd-5-punkt-6-ledd-1">D = depositumsbeløp per reisende ved bestilling.</article></article></li></ul></article><article class="legalP" id="paragraf-5-ledd-6">Virksomheter som tilrettelegger, tilbyr eller selger reiser både for mål i og utenfor Norge, skal bare stille garanti etter fjerde eller femte ledd ovenfor. Dersom bare en mindre del av den garantiforpliktende omsetning skriver seg fra reiser for mål utenfor Norge, kan styret etter søknad fra den garantipliktige bestemme at det bare skal stilles garanti etter annet ledd ovenfor, eller at beregningsgrunnlaget skal fastsettes på grunnlag av fordeling av omsetningen fra reiser for mål i og utenfor Norge.</article></article><article class="legalArticle" data-lovdata-URL="LTI/forskrift/2007-01-03-3/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innbetaling til fondet – årsgebyr</span></h2><article class="legalP" id="paragraf-6-ledd-1">Den garantipliktige etter § 4 skal innbetale til fondet et årsgebyr som fastsettes av Reisegarantifondets styre og stadfestes av departementet. Så lenge ikke annet er bestemt, skal gebyret være kr 2.000. Gebyret skal i hovedsak dekke Reisegarantifondets utgifter til administrasjon av reisegarantiordningen. Innbetaling skal første gang skje samtidig med garantistillelsen, og senere innen 1. desember hvert år for det påfølgende driftsår.</article></article><article class="legalArticle" data-lovdata-URL="LTI/forskrift/2007-01-03-3/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gebyr til finansiering av klagenemnd for pakkereiser</span></h2><article class="legalP" id="paragraf-7-ledd-1">Virksomhet som stiller garanti til Reisegarantifondet skal betale et gebyr til drift av nemnd for behandling av tvister etter pakkereiseloven, jf. pakkereiseloven § 10-4 annet ledd. Gebyret skal innkreves av Reisegarantifondet.</article><article class="legalP" id="paragraf-7-ledd-2">Virksomhetene som stiller garanti til Reisegarantifondet deles opp i følgende fire gebyrklasser:<p class="leddfortsettelse">Gebyrklasse 1: Virksomheter som stiller garanti opptil kr 250.000</p><p class="leddfortsettelse">Gebyrklasse 2: Virksomheter som har garantiforpliktende omsetning mellom kr 250.000 og kr 10.000.000</p><p class="leddfortsettelse">Gebyrklasse 3: Virksomheter som har garantiforpliktende omsetning mellom kr 10.000.000 og kr 40.000.000</p><p class="leddfortsettelse">Gebyrklasse 4: Virksomheter som har garantiforpliktende omsetning over kr 40.000.000.</p><p class="leddfortsettelse">Fergerederier skal innplasseres i gebyrklasse 2, med mindre de faller inn under gebyrklasse 1.</p></article><article class="legalP" id="paragraf-7-ledd-3">I nemndas første driftsår skal gebyret fastsettes slik:<p class="leddfortsettelse">For virksomhet i gebyrklasse 1: kr 1.500</p><p class="leddfortsettelse">For virksomhet i gebyrklasse 2: kr 4.000</p><p class="leddfortsettelse">For virksomhet i gebyrklasse 3: kr 20.000</p><p class="leddfortsettelse">For virksomhet i gebyrklasse 4: kr 75.000.</p></article><article class="legalP" id="paragraf-7-ledd-4">De påfølgende driftsår skal styret i klagenemnda for pakkereiser sette opp forslag til budsjett for nemndas drift og forslag til gebyrsatser. Forslagene skal oversendes departementet innen 1. oktober hvert år og må godkjennes av departementet før gebyr kan innkreves av Reisegarantifondet.</article><article class="legalP" id="paragraf-7-ledd-5">I tillegg til gebyr som nevnt i tredje ledd, skal virksomheter betale et gebyr på kr 1.000 per sak som de helt eller delvis har tapt i klagenemnda for pakkereiser siden siste innbetaling etter sjette ledd.</article><article class="legalP" id="paragraf-7-ledd-6">Innbetaling av gebyr til Reisegarantifondet etter denne bestemmelse skal første gang skje når departementet godkjenner nemndas vedtekter og senere innen 1. desember hvert år for det påfølgende driftsår. For nye medlemmer i Reisegarantifondet skal innbetalingen skje samtidig med garantistillelsen. Nemndas styre kan bestemme at virksomhet som trer ut av reisegarantiordningen skal betale gebyr som nevnt i femte ledd.</article></article><article class="legalArticle" data-lovdata-URL="LTI/forskrift/2007-01-03-3/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra garantiplikten</span></h2><article class="legalP" id="paragraf-8-ledd-1">Reisegarantifondets styre kan etter en konkret vurdering gjøre unntak fra plikten til å stille garanti, eller fastsette lavere garantibeløp enn det som følger av § 5 og § 6, dersom de reisende på annen måte må anses tilfredsstillende sikret.</article><article class="legalP" id="paragraf-8-ledd-2">Hvor virksomheten på årsbasis er sterkt varierende i omfang, kan styret etter søknad bestemme at den individuelle garantien skal nedsettes eller la den falle bort for den tid virksomheten er redusert eller ikke drives.</article></article><article class="legalArticle" data-lovdata-URL="LTI/forskrift/2007-01-03-3/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fastsettelse av høyere garanti</span></h2><article class="legalP" id="paragraf-9-ledd-1">Dersom det for en virksomhet oppstår risiko for tap som ikke dekkes av den individuelle garanti, kan styret fastsette en høyere garanti enn det som følger av § 5 annet, fjerde og femte ledd. Dette gjelder også ved vesentlig økning i omsetningsvolumet i kalenderåret. Arrangøren plikter å gi de opplysninger som er nødvendige for å vurdere om garantien skal økes.</article></article><article class="legalArticle" data-lovdata-URL="LTI/forskrift/2007-01-03-3/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Endring av beregningssatsene</span></h2><article class="legalP" id="paragraf-10-ledd-1">Reisegarantifondets styre skal løpende vurdere beregningssatsene og skal innen 31. oktober hvert år skriftlig rapportere til departementet om det er behov for å endre disse.</article><article class="legalP" id="paragraf-10-ledd-2">Dersom det inntrer ekstraordinære forhold som tilsier en endring av beregningssatsene, skal styret straks rapportere om dette til Barne- og likestillingsdepartementet.</article></article><article class="legalArticle" data-lovdata-URL="LTI/forskrift/2007-01-03-3/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Innsendelse av opplysninger – kontroll med garantiene</span></h2><article class="legalP" id="paragraf-11-ledd-1">Innen 1. desember i året forut for budsjettåret skal den garantipliktige, med mindre Reisegarantifondet i det enkelte tilfelle bestemmer noe annet, sende inn en egenerklæring om budsjettert omsetning. Sammen med egenerklæringen skal det følge revisorbekreftede regnskapstall for foregående år for de tre måneder som nevnt i § 5 tredje ledd bokstav b). Dersom styret ikke har mottatt denne dokumentasjonen innen 1. mars i budsjettåret, anses garantien for utilstrekkelig og virksomheten må stanse. Styret kan i det enkelte tilfelle forlenge fristen med inntil fire uker.</article><article class="legalP" id="paragraf-11-ledd-2">Styret skal sørge for at det på en betryggende måte blir kontrollert at hver enkelt garantistillelse etter § 5 og innbetaling etter § 6 er i samsvar med pakkereiseloven og de vilkår som for øvrig fremgår av denne forskrift.</article></article><article class="legalArticle" data-lovdata-URL="LTI/forskrift/2007-01-03-3/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opplysningsplikt i annonser mv.</span></h2><article class="legalP" id="paragraf-12-ledd-1">Arrangører plikter i annonser, salgsbrosjyrer o.l. å opplyse at garanti er stilt i samsvar med pakkereiseloven og denne forskriften.</article><article class="legalP" id="paragraf-12-ledd-2">Reisegarantifondet skal føre kontroll med at informasjonsplikten blir fulgt.</article></article><article class="legalArticle" data-lovdata-URL="LTI/forskrift/2007-01-03-3/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Reisegarantifondets regress</span></h2><article class="legalP" id="paragraf-13-ledd-1">Ved utbetaling fra Reisegarantifondet kan fondet søke regress av den som foranlediget utbetalingen.</article><article class="legalP" id="paragraf-13-ledd-2">Reisegarantifondets styre kan bestemme at regress skal gjøres gjeldende for et mindre beløp, eller at kravet helt skal bortfalle.</article></article><article class="legalArticle" data-lovdata-URL="LTI/forskrift/2007-01-03-3/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bortfall av retten til å drive garantipliktig virksomhet</span></h2><article class="legalP" id="paragraf-14-ledd-1">Retten til å tilrettelegge, tilby eller selge reiser som nevnt i § 4 opphører en måned før utløpet av oppsigelsestiden for den individuelle garanti, med mindre Reisegarantifondets styre bestemmer noe annet for perioden frem til garantiens utløp.</article></article><article class="legalArticle" data-lovdata-URL="LTI/forskrift/2007-01-03-3/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Opptak av lån</span></h2><article class="legalP" id="paragraf-15-ledd-1">Reisegarantifondets styre kan ved låneopptak skaffe midler til dekning av krav som overstiger fondsmidlene og den enkelte arrangørs garanti.</article></article><article class="legalArticle" data-lovdata-URL="LTI/forskrift/2007-01-03-3/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forretningsfører</span></h2><article class="legalP" id="paragraf-16-ledd-1">Reisegarantifondets styre kan engasjere den hjelp det finner hensiktsmessig for å administrere garantiordningen. Styret fastsetter nærmere instruks for dette arbeidet.</article></article><article class="legalArticle" data-lovdata-URL="LTI/forskrift/2007-01-03-3/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Nærmere regler</span></h2><article class="legalP" id="paragraf-17-ledd-1">Reisegarantifondets styre fastsetter nærmere retningslinjer for garantiordningen innen rammen av denne forskrift, herunder nærmere retningslinjer for kontroll med de innsendte oppgaver.</article></article><article class="legalArticle" data-lovdata-URL="LTI/forskrift/2007-01-03-3/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h2><article class="legalP" id="paragraf-18-ledd-1">Overtredelse av bestemmelsene i denne forskrift om å stille garanti medfører straff etter pakkereiseloven § 11-7.</article></article><article class="legalArticle" data-lovdata-URL="LTI/forskrift/2007-01-03-3/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h2><article class="legalP" id="paragraf-19-ledd-1">Denne forskrift trer i kraft straks.</article></article></main></body></html>