<!DOCTYPE html><html lang="no"><head><title>Forskrift om tollnedsettelser for landbruksvarer som gjeninnføres etter bearbeiding i utlandet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-01-580</dd><dt class="dokid">DokumentID</dt><dd class="dokid">LTI/forskrift/2007-06-01-580</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 633</dd><dt class="dateInForce">I kraft fra</dt><dd class="dateInForce">2007-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-06-20-663</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§17</li></ul></dd><dt class="dateOfPublication">Kunngjort</dt><dd class="dateOfPublication">2007-06-08</dd><dt class="journalNumber">Journalnummer</dt><dd class="journalNumber">2007-0433</dd><dt class="titleShort">Korttittel</dt><dd class="titleShort">Forskrift om tollnedsettelse for landbruksvarer</dd><dt class="title">Tittel</dt><dd class="title">Forskrift om tollnedsettelser for landbruksvarer som gjeninnføres etter bearbeiding i utlandet.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet 1. juni 2007 med hjemmel i tolltariffens innledende bestemmelser § 17 nr. 2 bokstav d.</dd><dt class="refid">RefID</dt><dd class="refid">forskrift/2007-06-01-580</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tollnedsettelser for landbruksvarer som gjeninnføres etter bearbeiding i utlandet.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Generelle vilkår for tollnedsettelse</li><li>§ 4. Vilkår for tollnedsettelse ved bearbeiding av kjøtt, kjøttvarer og meierivarer</li><li>§ 5. Søknad om tollnedsettelse</li><li>§ 6. Fastsettelse av tollsats for industrielt bearbeidede jordbruksvarer</li><li>§ 7. Fastsettelse av tollsats for andre landbruksvarer</li><li>§ 8. Tillatelse til tollnedsettelse</li><li>§ 9. Særlig adgang til å avslå søknad</li><li>§ 10. Opplysningsplikt</li><li>§ 11. Kontroll</li><li>§ 12. Tilbaketrekking av tillatelse mv.</li><li>§ 13. Dispensasjon</li><li>§ 14. Ikrafttredelses- og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-01-580" id="dokument"><h1>Forskrift om tollnedsettelser for landbruksvarer som gjeninnføres etter bearbeiding i utlandet.</h1><article class="legalArticle" data-lovdata-URL="LTI/forskrift/2007-06-01-580/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tollnedsettelser etter denne forskriften er å legge til rette for at virksomheter kan gjennomføre produksjonstilpasninger gjennom utenlands bearbeiding av landbruksvarer, samtidig som det tas tilbørlig hensyn til muligheter for avtak og foredling av landbruksvarer i Norge.</article></article><article class="legalArticle" data-lovdata-URL="LTI/forskrift/2007-06-01-580/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskriften kommer til anvendelse ved fastsettelse av tollsats for landbruksvarer som gjeninnføres til Norge etter bearbeiding i utlandet. Med landbruksvarer menes varer som hører under tolltariffens kapittel 2-24, posisjon 35.01, 35.02, 35.05, samt varenummer 38.23.1110, 38.23.1210, 38.23.1310, 38.23.1910 og 38.23.7010.</article><article class="legalP" id="paragraf-2-ledd-2">Forskriften kommer ikke til anvendelse for varer som i tolltariffen har tollsats som er fastsatt til null.</article><article class="legalP" id="paragraf-2-ledd-3">Forskriften kommer ikke til anvendelse for varer som er innvilget tillatelse til nedsatt toll eller nedsatt tollsats innenfor fastsatt tollkvote etter gjeldende forskrift om individuelle tollnedsettelser og fordeling av tollkvoter til konservesindustrien (konservesforskriften). <sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift 5. juli 2002 nr. 828 om individuelle tollnedsettelser og fordeling av tollkvoter til konservesindustrien.</article></footer></article><article class="legalArticle" data-lovdata-URL="LTI/forskrift/2007-06-01-580/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår for tollnedsettelse</span></h2><article class="legalP" id="paragraf-3-ledd-1">Tollnedsettelse gis på de vilkår som følger av denne forskriften.</article><article class="legalP" id="paragraf-3-ledd-2">Tollnedsettelse skal ikke gis dersom det ved utførselen er eller vil bli tilbakebetalt toll for den utførte varen, med mindre refusjonsbeløpet innbetales til tollmyndighetene eller krav om refusjon frafalles.</article><article class="legalP" id="paragraf-3-ledd-3">Tollnedsettelse er betinget av at<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">innførsel foretas av den samme som utførte varen,</article></article></li><li data-li-identifier="b)" data-name="b)"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">innførsel finner sted innen ett år etter utførselen,</article></article></li><li data-li-identifier="c)" data-name="c)"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">de utførte varene inngår i den innførte varen, og</article></article></li><li data-li-identifier="d)" data-name="d)"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">den innførte varen inneholder mer enn en ubetydelig andel utførte landbruksvarer.</article></article></li></ul></article><article class="legalP" id="paragraf-3-ledd-4">Tollmyndighetene påser at vilkårene i annet ledd og tredje ledd bokstav a-c er oppfylt.</article></article><article class="legalArticle" data-lovdata-URL="LTI/forskrift/2007-06-01-580/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for tollnedsettelse ved bearbeiding av kjøtt, kjøttvarer og meierivarer</span></h2><article class="legalP" id="paragraf-4-ledd-1">Med mindre annet følger av fjerde ledd, er tollnedsettelse ved utenlands bearbeiding av kjøtt, kjøttvarer og meierivarer betinget av at virksomheten har fått tildelt kvoteandel ved auksjon. Kvoteandelen kan ikke overdras.</article><article class="legalP" id="paragraf-4-ledd-2">Kvotene for innførsel fordeles ved auksjon, og beregnes ved å multiplisere følgende årlige kvoter med antall år i en kvoteperiode: <table><thead><tr><th data-text-align="left" data-vertical-align="top"><i>Varegruppe</i></th><th data-text-align="left" data-vertical-align="top"><i>Klassifisering i tolltariffen</i></th><th data-text-align="left" data-vertical-align="top"><i>Årlig kvote</i></th></tr></thead><tbody><tr><td data-text-align="left" data-vertical-align="top">Kjøtt</td><td data-text-align="left" data-vertical-align="top">Kapittel 2</td><td data-text-align="left" data-vertical-align="top">1080 tonn</td></tr><tr><td data-text-align="left" data-vertical-align="top">Meierivarer</td><td data-text-align="left" data-vertical-align="top">Kapittel 4 (unntatt varenummer 04.03.1020, 04.03.1030, 04.03.1091, 04.03.9001, 04.03.9002, posisjon 04.07 til 04.10)</td><td data-text-align="left" data-vertical-align="top">3120 tonn</td></tr><tr><td data-text-align="left" data-vertical-align="top">Kjøttvarer</td><td data-text-align="left" data-vertical-align="top">Posisjon 16.01 og 16.02</td><td data-text-align="left" data-vertical-align="top">5520 tonn</td></tr></tbody></table><p class="leddfortsettelse">Kvoteperioden fastsettes av Statens landbruksforvaltning for inntil 3 år.</p></article><article class="legalP" id="paragraf-4-ledd-3">Hver enkelt budgiver kan maksimalt få tildelt 50% av en kvote ved første gangs auksjon. Dersom hele eller deler av en kvote ikke fordeles ved denne auksjonen, kan Statens landbruksforvaltning fordele restkvantum ved å avholde tilleggsauksjon. Ved gjennomføring av auksjonene, gjelder bestemmelsene i forskrift om fordeling av tollkvoter for landbruksvarer (tollkvoteforskriften), <sup class="footnotereference" data-footnotereferencevalue="1" data-unique-footnote-counter="1">1</sup> så langt disse passer.</article><article class="legalP" id="paragraf-4-ledd-4">Dersom kvoten for en varegruppe er fordelt i samsvar med reglene i tredje ledd, kan Statens landbruksforvaltning gi tollnedsettelse til virksomheter som godtgjør et behov for å foreta prøveproduksjon utenlands av en vare innenfor denne gruppen med henblikk på senere varig produksjon av den samme varen i Norge.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift 20. juni 2003 nr. 907 om fordeling av tollkvoter for landbruksvarer § 16 t.o.m. § 20.</article></footer></article><article class="legalArticle" data-lovdata-URL="LTI/forskrift/2007-06-01-580/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om tollnedsettelse</span></h2><article class="legalP" id="paragraf-5-ledd-1">Søknad om tollnedsettelse sendes til Statens landbruksforvaltning.</article><article class="legalP" id="paragraf-5-ledd-2">Statens landbruksforvaltning kan fastsette krav til søknadens form og innhold.</article></article><article class="legalArticle" data-lovdata-URL="LTI/forskrift/2007-06-01-580/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fastsettelse av tollsats for industrielt bearbeidede jordbruksvarer</span></h2><article class="legalP" id="paragraf-6-ledd-1">Ved innførsel av industrielt bearbeidede jordbruksvarer som omfattes av gjeldende forskrift om fastsettelse av nedsatte tollsatser ved import av industrielt bearbeidede jordbruksvarer (RÅK-forskriften), <sup class="footnotereference" data-footnotereferencevalue="1" data-unique-footnote-counter="1">1</sup> beregnes det ikke toll for andelen norske eller tidligere fortollede varer. For andel varer som er tilført utenlands, fastsettes tollsatsen i samsvar med gjeldende RÅK-forskrift.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. forskrift 21. desember 2001 nr. 1647 om fastsettelse av nedsatte tollsatser ved import av industrielt bearbeidede jordbruksvarer.</article></footer></article><article class="legalArticle" data-lovdata-URL="LTI/forskrift/2007-06-01-580/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fastsettelse av tollsats for andre landbruksvarer</span></h2><article class="legalP" id="paragraf-7-ledd-1">Ved innførsel av andre landbruksvarer enn de som er omfattet av § 6, beregnes det ikke toll for andelen norske eller tidligere fortollede varer.</article><article class="legalP" id="paragraf-7-ledd-2">For andel varer som er tilført utenlands, fastsettes tollsatsen i samsvar med tolltariffen, med mindre varen kan gis tollnedsettelse etter bestemmelsene om individuelle tollnedsettelser i gjeldende forskrift om administrative tollnedsettelser for landbruksvarer. <sup class="footnotereference" data-footnotereferencevalue="1" data-unique-footnote-counter="1">1</sup> For varer som har ulik tollsats i tolltariffen i ulike deler av året, skal den høyeste tollsatsen benyttes.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Jf. forskrift 22. desember 2005 nr. 1723 om administrative tollnedsettelser for landbruksvarer, § 10 – § 13.</article></footer></article><article class="legalArticle" data-lovdata-URL="LTI/forskrift/2007-06-01-580/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tillatelse til tollnedsettelse</span></h2><article class="legalP" id="paragraf-8-ledd-1">Tollnedsettelser etter denne forskriften kan gis av Statens landbruksforvaltning i form av tillatelse til nedsatt toll med inntil ett års gyldighet. Til virksomheter som har fått tildelt kvoteandel ved auksjon etter § 4, utstedes likevel importtillatelse for tollkvote med gyldighet innenfor kvoteperioden.</article><article class="legalP" id="paragraf-8-ledd-2">Tillatelse må foreligge før utførsel finner sted.</article><article class="legalP" id="paragraf-8-ledd-3">Importtillatelse for tollkvote og tillatelse til nedsatt toll for prøveproduksjon etter § 4 skal angi mengde som tillates innført.</article><article class="legalP" id="paragraf-8-ledd-4">Ved feil ved fortollingen kan det gis tillatelse til nedsatt toll med tilbakevirkende kraft. Tollsatsen vil i slike tilfeller settes 20% høyere enn det den ville vært dersom varen hadde vært korrekt fortollet. Dersom tollsatsen hadde vært null, fastsettes den skjønnsmessig i hvert enkelt tilfelle.</article></article><article class="legalArticle" data-lovdata-URL="LTI/forskrift/2007-06-01-580/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Særlig adgang til å avslå søknad</span></h2><article class="legalP" id="paragraf-9-ledd-1">Statens landbruksforvaltning kan avslå søknad om tollnedsettelse i tilfeller der produksjonstilpasninger gjennom utenlands bearbeiding av landbruksvarer gir vesentlige økonomiske skadevirkninger for norsk landbruk og næringsmiddelindustri.</article></article><article class="legalArticle" data-lovdata-URL="LTI/forskrift/2007-06-01-580/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt</span></h2><article class="legalP" id="paragraf-10-ledd-1">Virksomheter som søker om, eller har fått innvilget tollnedsettelse etter denne forskriften, plikter å oppgi alle opplysninger som Statens landbruksforvaltning krever. Videre plikter virksomhetene straks å informere om endringer i tidligere gitte opplysninger dersom de kan være av betydning for tollfastsettelsen.</article></article><article class="legalArticle" data-lovdata-URL="LTI/forskrift/2007-06-01-580/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" id="paragraf-11-ledd-1">Statens landbruksforvaltning fører kontroll med at bestemmelsene i denne forskriften blir overholdt. Myndighetene kan foreta stedlig kontroll av dokumenter, herunder regnskapsmateriale, forretningspapirer og lignende dokumenter, samt be om vareprøver. Virksomheten plikter å yte bistand ved slik kontroll.</article></article><article class="legalArticle" data-lovdata-URL="LTI/forskrift/2007-06-01-580/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilbaketrekking av tillatelse mv.</span></h2><article class="legalP" id="paragraf-12-ledd-1">Ved brudd på denne forskriften eller vilkår satt i medhold av denne forskriften, kan Statens landbruksforvaltning trekke tilbake tillatelse til nedsatt toll eller importtillatelse innenfor tollkvote, og nekte innrømmelse av ny tillatelse i inntil ett år.</article></article><article class="legalArticle" data-lovdata-URL="LTI/forskrift/2007-06-01-580/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-13-ledd-1">Statens landbruksforvaltning kan i særlige tilfeller dispensere fra forskriftens bestemmelser.</article></article><article class="legalArticle" data-lovdata-URL="LTI/forskrift/2007-06-01-580/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelses- og overgangsbestemmelser</span></h2><article class="legalP" id="paragraf-14-ledd-1">Forskriften trer i kraft 1. juli 2007. Fra samme tid oppheves forskrift 20. juni 2005 nr. 663 om tollnedsettelser for landbruksvarer som gjeninnføres etter bearbeiding i utlandet.</article><article class="legalP" id="paragraf-14-ledd-2">Kvoter for varegrupper nevnt i § 4 fordeles første gang ved auksjon i september 2007. For varer som omfattes av bestemmelsen, kan Statens landbruksforvaltning gi tillatelse til nedsatt toll i samsvar med § 7, men med begrenset gyldighet frem til 31. desember 2007.</article></article></main></body></html>