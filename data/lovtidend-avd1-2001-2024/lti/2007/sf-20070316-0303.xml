<!DOCTYPE html><html lang="no"><head><title>Vedtak om endring i vedtekter for Norsk Tipping AS.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-16-303</dd><dt class="dokid">DokumentID</dt><dd class="dokid">LTI/forskrift/2007-03-16-303</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 3 s 443</dd><dt class="dateInForce">I kraft fra</dt><dd class="dateInForce">2007-04-27</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-11-1266</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§3</li></ul></dd><dt class="dateOfPublication">Kunngjort</dt><dd class="dateOfPublication">2007-03-27</dd><dt class="journalNumber">Journalnummer</dt><dd class="journalNumber">2007-0242</dd><dt class="titleShort">Korttittel</dt><dd class="titleShort">Endr. i vedtekter for Norsk Tipping AS</dd><dt class="title">Tittel</dt><dd class="title">Vedtak om endring i vedtekter for Norsk Tipping AS.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 16. mars 2007 med hjemmel i lov 28. august 1992 nr. 103 om pengespill m.v. § 3 tredje ledd. Fremmet av Kultur- og kirkedepartementet.</dd><dt class="refid">RefID</dt><dd class="refid">forskrift/2007-03-16-303</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i vedtekter for Norsk Tipping AS.<ul class="tocSubUl"><li>§ 1. Selskapets navn og eierskap</li><li>§ 2. Selskapets lokalisering og formål</li><li>§ 3. Selskapets styre</li><li>§ 4. Selskapets virksomhet</li><li>§ 5. Årsregnskap</li><li>§ 6. Diverse bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-16-303" id="dokument"><h1>Vedtak om endring i vedtekter for Norsk Tipping AS.</h1><article class="legalP" id="ledd-1">I vedtekter 11. desember 1992 nr. 1266 for Norsk Tipping AS er det foretatt endringer. Vedtektene lyder i sin helhet etter dette:</article><article class="futureLegalArticle" data-name="§1" id="foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Selskapets navn og eierskap</span></span><article class="legalP" id="foreslåttparagraf-1-ledd-1">Selskapets navn er Norsk Tipping AS. Selskapet opprettes fra 1. januar 1993, jf. kgl.res. 11. desember 1992 om opprettelse av selskapet. Staten eier alle aksjer i selskapet. Bestemmelsene i aksjeloven 13. juni 1997 nr. 44 gjelder ikke for Norsk Tipping AS, jf. pengespilloven § 3 annet ledd. Reglene i aksjeloven § 20-6 om representasjon av begge kjønn i styret gjelder imidlertid tilsvarende for Norsk Tipping AS.</article></article><article class="futureLegalArticle" data-name="§2" id="foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Selskapets lokalisering og formål</span></span><article class="legalP" id="foreslåttparagraf-2-ledd-1">Selskapet har sitt forretningskontor i Hamar.</article><article class="legalP" id="foreslåttparagraf-2-ledd-2">Selskapet skal i henhold til spilleregler fastsatt av departementet avholde og formidle pengespill i betryggende former under offentlig kontroll, med sikte på å forebygge negative konsekvenser av pengespillene, samtidig som det gjennom rasjonell drift av selskapet skal legges til rette for at mest mulig av overskuddet fra spillene kan gå til formål som nevnt i pengespilloven § 10.</article></article><article class="futureLegalArticle" data-name="§3" id="foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Selskapets styre</span></span><article class="legalP" id="foreslåttparagraf-3-ledd-1">Selskapets styre skal ha minst fem medlemmer med varamedlemmer. Kjønnsfordelingen i styret skal være i samsvar med bestemmelsene i aksjeloven § 20-6 første ledd.</article><article class="legalP" id="foreslåttparagraf-3-ledd-2">Ansattes medlemmer i styret velges med personlige varamedlemmer. Når ansatte velger to eller flere styremedlemmer, skal begge kjønn være representert. Det samme gjelder for varamedlemmer. Varamedlemmer for øvrige medlemmer innkalles ved forfall i den rekkefølge som de er oppnevnt.</article><article class="legalP" id="foreslåttparagraf-3-ledd-3">Dersom et medlem hvor personlig varamedlem ikke er oppnevnt, trer ut av styret i løpet av funksjonstiden, rykker første varamedlem opp som medlem av styret for den resterende del av den uttredenes funksjonstid. Varamedlemmene rykker opp i den rekkefølgen de er oppnevnt.</article><article class="legalP" id="foreslåttparagraf-3-ledd-4">Styret er vedtaksført når mer enn halvdelen av samtlige styremedlemmer er til stede. Som styrets vedtak gjelder det som flertallet av de møtende har stemt for, eller ved stemmelikhet det som møtelederen har stemt for. De som stemmer for et vedtak må likevel alltid utgjøre mer enn en tredjedel av samtlige styremedlemmer.</article><article class="legalP" id="foreslåttparagraf-3-ledd-5">Ved valg eller tilsetting anses den valgt eller tilsatt som får flest stemmer. Det skal foretas ny avstemning dersom ingen ved første avstemning får flertall av de stemmer som er avgitt. Står stemmene likt ved valg av møteleder, avgjøres valget ved loddtrekning. I andre tilfeller gjelder det som lederen har stemt for. Styret kan før den nye avstemning vedta at det bare skal stemmes på to eller flere av dem som i første avstemning har fått høyeste stemmetall.</article></article><article class="futureLegalArticle" data-name="§4" id="foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Selskapets virksomhet</span></span><article class="legalP" id="foreslåttparagraf-4-ledd-1">Selskapets virksomhet skal være knyttet til formidling av pengespill, rettet mot norske borgere eller personer bosatt i Norge. Beslutning om iverksettelse av annen virksomhet eller om opprettelse av datterselskaper skal tas i generalforsamling. Vedtektene i datterselskap skal klart angi datterselskapets virksomhet og virksomheten skal ha tilknyting til aktivitet som omfattes av formålet med Norsk Tipping AS' virksomhet.</article><article class="legalP" id="foreslåttparagraf-4-ledd-2">Selskapet blir forpliktet ved underskrift av to styremedlemmer i fellesskap.</article><article class="legalP" id="foreslåttparagraf-4-ledd-3">Selskapets daglige drift blir ledet av administrerende direktør. Administrerende direktør skal holde styret orientert om spørsmål som er av vesentlig betydning for selskapets virksomhet, for eksempel knyttet til nasjonale politiske eller samfunnsmessig forhold, endringer i selskapets profil, utvikling av ny virksomhet, større omorganiseringer, vesentlige investeringer mv.</article><article class="legalP" id="foreslåttparagraf-4-ledd-4">Administrerende direktør har selskapets prokura.</article><article class="legalP" id="foreslåttparagraf-4-ledd-5">Styret kan gi prokura til andre tilsatte, men bare slik at prokura tegnes av to i fellesskap (fellesprokura).</article></article><article class="futureLegalArticle" data-name="§5" id="foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Årsregnskap</span></span><article class="legalP" id="foreslåttparagraf-5-ledd-1">Kultur- og kirkedepartementet fastsetter selskapets årsregnskap etter forslag fra styret og godkjenner styrets årsmelding.</article></article><article class="futureLegalArticle" data-name="§6" id="foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Diverse bestemmelser</span></span><article class="legalP" id="foreslåttparagraf-6-ledd-1">I tillegg til det kontroll- og tilsynsarbeid som foretas gjennom Lotteri- og stiftelsestilsynet avholdes det to ganger årlig møte mellom departementet og selskapet, med sikte på å opprettholde en løpende dialog om utvikling og praktisering av regelverket for Norsk Tippings virksomhet. Ved behov kan det avholdes ytterligere møter. Det skal føres referat fra møtene.</article><article class="legalP" id="foreslåttparagraf-6-ledd-2">Generalforsamling for Norsk Tipping avholdes hvert år i tilknytning til selskapets årsmøte. Det skal føres protokoll fra generalforsamlingen. Instruks til selskapet gis enten ved protokollert vedtak i generalforsamling eller ved brev direkte fra Kultur- og kirkedepartementet.</article></article></main></body></html>