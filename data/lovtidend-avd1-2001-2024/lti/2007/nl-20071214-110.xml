<!DOCTYPE html><html lang="no"><head><title>Lov om endringer i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2007-12-14-110</dd><dt class="dokid">DokumentID</dt><dd class="dokid">LTI/lov/2007-12-14-110</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 12 s 1626</dd><dt class="dateInForce">I kraft fra</dt><dd class="dateInForce">2007-12-14</dd><dt class="changesToDocuments">Endrer</dt><dd class="changesToDocuments"><ul><li>lov/2005-06-17-67</li></ul></dd><dt class="dateOfPublication">Kunngjort</dt><dd class="dateOfPublication">2007-12-14 15:30</dd><dt class="journalNumber">Journalnummer</dt><dd class="journalNumber">2007-1074</dd><dt class="titleShort">Korttittel</dt><dd class="titleShort">Endringslov til skattebetalingsloven 2005</dd><dt class="title">Tittel</dt><dd class="title">Lov om endringer i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven)</dd><dt class="miscInformation">Annet om dokumentet</dt><dd class="miscInformation">Ot.prp.nr.1 (2007–2008), Innst.O.nr.1 (2007–2008) og Besl.O.nr.17 (2007–2008). Odels- og lagtingsvedtak hhv. 29. november og 6. desember 2007. Fremmet av Finansdepartementet.</dd><dt class="refid">RefID</dt><dd class="refid">lov/2007-12-14-110</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven)<ul class="tocSubUl"><li>I<ul class="tocSubUl"><li>§ 5-13a. Bokføringspålegg</li><li>§ 5-16. Tvangsmulkt</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2007-12-14-110" id="dokument"><h1>Lov om endringer i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven)</h1><article class="legalP" id="ledd-1">I lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) gjøres følgende endringer:</article><section class="section" data-name="kapI" id="kapittel-1" data-lovdata-URL="LTI/lov/2007-12-14-110/KAPITTEL_1"><h2 data-text-align="center">I</h2><article class="defaultP">Ny § 5-13a skal lyde:</article><article class="futureLegalArticle" data-name="§5-13a" id="kapittel-1-foreslåttparagraf-1"><span class="futureLegalArticleHeader">§ 5-13a. <span class="legalArticleTitle">Bokføringspålegg</span></span><article class="legalP" id="kapittel-1-foreslåttparagraf-1-ledd-1">Skattekontoret kan pålegge arbeidsgivere og andre som etter loven har plikt til å foreta forskuddstrekk eller utleggstrekk, å oppfylle sin plikt til å innrette bokføringen, spesifikasjonen, dokumentasjonen og oppbevaringen av regnskapsopplysninger i samsvar med regler gitt i, eller i medhold av lov 19. november 2004 nr. 73 om bokføring. Bokføringspålegg rettes til styret i selskap, samvirkeforetak, forening, innretning eller organisasjon og sendes hvert medlem. Det skal fastsettes en frist for oppfyllelse. Fristen skal være minimum fire uker og ikke lengre enn ett år.</article></article> <article class="defaultP" margin-top="true">§ 5-15 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Den som får bokføringspålegg etter § 5-13a eller pålegg om å gi opplysninger etter § 5-14, kan klage over pålegget dersom vedkommende mener at han ikke har plikt eller lovlig adgang til å etterkomme pålegget.</article> <article class="defaultP" margin-top="true">§ 5-16 skal lyde:</article><article class="futureLegalArticle" data-name="§5-16" id="kapittel-1-foreslåttparagraf-2"><span class="futureLegalArticleHeader">§ 5-16. <span class="legalArticleTitle">Tvangsmulkt</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Skattedirektoratet og skattekontoret kan ilegge den som ikke har etterkommet plikten til å gi opplysninger etter § 5-14 en daglig løpende tvangsmulkt frem til oppfyllelse skjer.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Skattekontoret kan ilegge den som ikke har etterkommet bokføringspålegg etter § 5-13a innen den fastsatte fristen en daglig løpende tvangsmulkt frem til utbedring skjer. Tvangsmulkten skal normalt utgjøre ett rettsgebyr per dag, jf. lov 17. desember 1982 nr. 86 om rettsgebyr § 1 annet ledd. I særlige tilfeller kan tvangsmulkten settes lavere eller høyere, men oppad begrenset til 10 rettsgebyr per dag. Samlet tvangsmulkt kan ikke overstige en million kroner.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Vedtak om tvangsmulkt rettes til styret i selskap, samvirkeforetak, forening, innretning eller organisasjon, og sendes hvert medlem i rekommandert brev. Tvangsmulkten kan inndrives så vel hos medlemmene av styret som hos selskapet, samvirkeforetaket, foreningen, innretningen eller organisasjonen.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Vedtak om tvangsmulkt etter første og annet ledd kan påklages til Skattedirektoratet innen 3 uker.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Mulkten tilfaller statskassen.</article></article> <article class="defaultP" margin-top="true">Overskriften i § 10-53 skal lyde:</article><article class="defaultP"><i>Skatte- og avgiftskrav ved vedtak om endring mv. og egenretting</i></article> <article class="defaultP" margin-top="true">§ 10-60 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Når det er betalt for mye skatt eller avgift og når det ellers oppstår tilgodebeløp, skal beløpet og renter etter § 11-4 utbetales til den skatte- eller avgiftspliktige så snart som mulig, og senest tre uker etter at vedtaket som medførte tilbakebetaling ble truffet, når ikke annet er bestemt i lov eller forskrift. Utbetalingen skal også omfatte renter som er betalt av refusjonsbeløpet. Renter som er påløpt, men ikke betalt, bortfaller.</article> <article class="defaultP" margin-top="true">§ 10-60 nytt annet ledd skal lyde:</article><article class="numberedLegalP" data-numerator="2" id="kapittel-1-nummer-3">(2) For tilgodebeløp som oppstår ved egenretting av tidligere levert oppgave regnes fristen fra skatte- og avgiftsmyndighetene har godkjent beløpet til utbetaling.</article> <article class="defaultP" margin-top="true">§ 10-60 annet ledd blir tredje ledd.</article> <article class="defaultP" margin-top="true">§ 10-60 fjerde ledd skal lyde:</article><article class="numberedLegalP" data-numerator="4" id="kapittel-1-nummer-4">(4) Krav på utbetaling av merverdiavgift til registrerte næringsdrivende etter lov 19. juni 1969 nr. 66 om merverdiavgift § 24 regnes fristen fra omsetningsoppgaven er mottatt av avgiftsmyndigheten.</article> <article class="defaultP" margin-top="true">Overskriften i § 11-2 skal lyde:</article><article class="defaultP"><i>Renter ved vedtak om endring, egenretting, arveavgift betalt etter forfall mv.</i></article> <article class="defaultP" margin-top="true">§ 11-2 første og annet ledd skal lyde:</article><article class="numberedLegalP" data-numerator="1" id="kapittel-1-nummer-5">(1) Det skal beregnes rente av økning i skatt og avgift som fastsettes ved vedtak om endring mv. eller som skyldes at den skatte- og avgiftspliktige selv endrer en tidligere levert oppgave. Det skal ikke beregnes rente ved summarisk endring etter ligningsloven § 9-9.</article><article class="numberedLegalP" data-numerator="2" id="kapittel-1-nummer-6">(2) Renten er beregnet fra forfallstidspunktet for kravene etter §§ 10-1 til 10-41, fram til det treffes vedtak om endring mv. eller ny endret oppgave kom fram til skatte- og avgiftsmyndighetene, med de unntak som følger av tredje til syvende ledd.</article> <article class="defaultP" margin-top="true">§ 11-2 femte ledd skal lyde:</article><article class="numberedLegalP" data-numerator="5" id="kapittel-1-nummer-7">(5) Av for meget utbetalt avgift i henhold til lov 19. juni 1969 nr. 66 om merverdiavgift § 24 og § 26 a fjerde ledd, beregnes renten fra beløpet ble utbetalt og fram til det treffes vedtak om endring mv. eller melding om egenretting av tidligere levert oppgave kom fram til skatte- og avgiftsmyndighetene.</article> <article class="defaultP" margin-top="true">§ 11-2 syvende ledd skal lyde:</article><article class="numberedLegalP" data-numerator="7" id="kapittel-1-nummer-8">(7) Er det foretatt innbetalinger til dekning av skatte- og avgiftskravet før det er truffet vedtak om endring mv. eller før melding om egenretting av tidligere levert oppgave er kommet fram til skatte- og avgiftsmyndighetene, beregnes renten fram til betalingstidspunktet.</article> <article class="defaultP" margin-top="true">Overskriften i § 11-3 skal lyde:</article><article class="defaultP"><i>Rentegodtgjørelse ved forsinket utbetaling</i></article> <article class="defaultP" margin-top="true">§ 11-3 første ledd skal lyde:</article><article class="numberedLegalP" data-numerator="1" id="kapittel-1-nummer-9">(1) Ved utbetaling av skatt eller avgift senere enn forfallstidspunktet i § 10-60, skal det ytes rentegodtgjørelse for tiden fra forfallstidspunktet fram til utbetaling skjer.</article> <article class="defaultP" margin-top="true">Overskriften i § 11-4 skal lyde:</article><article class="defaultP"><i>Rentegodtgjørelse ved utbetaling etter vedtak om endring mv. og egenretting</i></article> <article class="defaultP" margin-top="true">§ 11-4 første ledd skal lyde:</article><article class="numberedLegalP" data-numerator="1" id="kapittel-1-nummer-10">(1) Ved utbetaling av for mye betalt skatt eller avgift som følge av vedtak om endring mv. eller ved egenretting av tidligere levert oppgave, skal det ytes rentegodtgjørelse fra betaling fant sted fram til forfallstidspunktet i § 10-60.</article> <article class="defaultP" margin-top="true">§ 11-4 tredje ledd skal lyde:</article><article class="numberedLegalP" data-numerator="3" id="kapittel-1-nummer-11">(3) Ved utbetaling av merverdiavgift som tidligere ikke er innbetalt, ytes renter fra tre uker etter fristen for innlevering av oppgave for vedkommende termin, jf. lov 19. juni 1969 nr. 66 om merverdiavgift §§ 31, 31a, 33 og 40.</article> <article class="defaultP" margin-top="true">§ 11-4 tredje ledd blir fjerde ledd og skal lyde:</article><article class="numberedLegalP" data-numerator="4" id="kapittel-1-nummer-12">(4) Ved utbetaling i andre tilfeller enn omhandlet i første ledd kan det ytes rentegodtgjørelse når særlige forhold tilsier det. Departementet kan i forskrift bestemme at rentegodtgjørelse skal ytes i andre tilfeller selv om det ikke foreligger særlige forhold.</article> <article class="defaultP" margin-top="true">§ 15-1 tredje ledd tredje og fjerde punktum skal lyde:</article><article class="legalP" id="kapittel-1-ledd-1">Det skal være ett skatteutvalg for hvert skattekontor. Departementet kan gi forskrift om oppnevning og organisering av skatteutvalgene.</article> <article class="defaultP" margin-top="true">§ 19-1 skal lyde:</article><article class="numberedLegalP" data-numerator="1" id="kapittel-1-nummer-13">(1) Loven gjelder fra den tid Kongen bestemmer. Kongen kan sette i kraft loven til forskjellig tid for krav som nevnt i § 1-1 annet og tredje ledd. Kongen kan videre sette i kraft de enkelte deler av § 19-3 til forskjellig tid.</article><article class="numberedLegalP" data-numerator="2" id="kapittel-1-nummer-14">(2) Lov 21. november 1952 nr. 2 om betaling og innkreving av skatt (skattebetalingsloven) oppheves fra den tid Kongen bestemmer.</article> <article class="defaultP" margin-top="true">§ 19-2 skal lyde:</article><article class="legalP" id="kapittel-1-ledd-2">Departementet kan gi overgangsbestemmelser.</article> <article class="defaultP" margin-top="true">§ 19-3 nr. 8 om endringer i lov 19. juni 1969 nr. 66 om merverdiavgift første avsnitt skal lyde:</article> <article class="defaultP" margin-top="true">§ 24 tredje ledd oppheves.</article> <article class="defaultP" margin-top="true">§ 19-3 nr. 8 annet avsnitt skal lyde:</article> <article class="defaultP" margin-top="true">§ 26 a fjerde ledd skal lyde:</article><article class="legalP" id="kapittel-1-ledd-3">Dersom det i strid med første ledd er refundert avgift eller avgift er utbetalt med et for stort beløp, kan det uriktig refunderte beløp kreves tilbakebetalt.</article> <article class="defaultP" margin-top="true">§ 19-3 nr. 8 tredje avsnitt skal lyde:</article><article class="legalP" id="kapittel-1-ledd-4">§ 27 annet ledd tredje punktum, §§ 34 til 38, § 59 og § 59 a oppheves.</article> <article class="defaultP" margin-top="true">Nåværende § 19-3 annet til syvende avsnitt blir fjerde til niende avsnitt.</article> <article class="defaultP" margin-top="true">I § 19-3 nr. 11 om endringer i lov 13. juni 1980 nr. 24 om ligningsforvaltningen (ligningsloven) gjøres følgende endringer:</article> <article class="defaultP" margin-top="true">§ 11-1 nr. 1 annet punktum skal lyde:</article><article class="legalP" id="kapittel-1-ledd-5">Tilsvarende gjelder avgjørelse om fastsetting av inntekt og formue fra selskapet, etter krav fra selskap med deltakere som skattlegges etter skatteloven §§ 10-40 til 10-48, avgjørelser som nevnt i ligningsloven §§ 10-6 og 10-8 etter krav fra den oppgavepliktige og avgjørelser som nevnt i § 10-7.</article> <article class="defaultP" margin-top="true">§ 11-1 nr. 2 skal lyde:</article><article class="legalP" id="kapittel-1-ledd-6">Søksmålet anlegges etter vernetingsreglene i lov 17. juni 2005 nr. 90 om mekling og rettergang i sivile tvister (tvisteloven). Statens partstilling utøves av skattekontoret der det angrepne forvaltningsvedtak er truffet. Har Riksskattenemnda truffet vedtaket, utøves partsstillingen av Skattedirektoratet.</article> <article class="defaultP" margin-top="true">§ 11-1 nr. 4 nytt tredje punktum skal lyde:</article><article class="legalP" id="kapittel-1-ledd-7">Når endringssak er gjennomført etter § 3-11 nr. 4, jf. § 8-3 nr. 5, regnes søksmålsfristen fra nytt skatteoppgjør ble sendt skattyteren.</article> <article class="defaultP" margin-top="true">Nåværende tredje og fjerde punktum blir fjerde og femte punktum.</article></section><section class="section" data-name="kapII" id="kapittel-2" data-lovdata-URL="LTI/lov/2007-12-14-110/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene under I trer i kraft straks Departementet kan gi overgangsbestemmelser.</article></section></main></body></html>