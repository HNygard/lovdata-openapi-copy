<!DOCTYPE html><html lang="no"><head><title>Forskrift om inspeksjoner på bakken av luftfartøy</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-10-05-1112</dd><dt class="dokid">DokumentID</dt><dd class="dokid">LTI/forskrift/2007-10-05-1112</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 10 s 1411</dd><dt class="dateInForce">I kraft fra</dt><dd class="dateInForce">2007-10-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-05-582</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§4-8</li><li>lov/1993-06-11-101/§13-1</li><li>lov/1993-06-11-101/§15-4</li><li>lov/1993-06-11-101/§16-1</li></ul></dd><dt class="dateOfPublication">Kunngjort</dt><dd class="dateOfPublication">2007-10-10 11:10</dd><dt class="journalNumber">Journalnummer</dt><dd class="journalNumber">2007-0887</dd><dt class="titleShort">Korttittel</dt><dd class="titleShort">Forskrift om bakkeinspeksjoner av luftfartøy</dd><dt class="title">Tittel</dt><dd class="title">Forskrift om inspeksjoner på bakken av luftfartøy</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 5. oktober 2007 med hjemmel i lov 11. juni 1993 nr. 101 om luftfart (luftfartsloven) § 4-8, § 13-1, § 15-4 og § 16-1. Jf. EØS-avtalen vedlegg XIII nr. 66r (direktiv 2004/36/EF) og nr. 66ra (forordning (EF) nr. 768/2006).</dd><dt class="refid">RefID</dt><dd class="refid">forskrift/2007-10-05-1112</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om inspeksjoner på bakken av luftfartøy<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Gjennomføring av bestemmelser i EØS-avtalen</li><li>§ 4. Definisjoner</li><li>§ 5. Innhenting av opplysninger</li><li>§ 6. Inspeksjoner på bakken</li><li>§ 7. Gjennomføring av inspeksjoner på bakken</li><li>§ 8. Utveksling av opplysninger</li><li>§ 9. Startforbud for luftfartøy</li><li>§ 10. Vern av opplysninger</li><li>§ 11. Ikrafttredelse</li><li>Vedlegg I. SAFA-standardrapport</li><li>Vedlegg II. Direktiv 2004/36/EF</li></ul></li></ul></dd></dl></header><main class="documentBody" data-lovdata-URL="LTI/forskrift/2007-10-05-1112" id="dokument"><h1>Forskrift om inspeksjoner på bakken av luftfartøy</h1><article class="legalP" id="ledd-1">Til forskriften er knyttet følgende vedlegg som gjelder som forskrift: Vedlegg I «SAFA Standardrapport»</article><article class="legalArticle" data-lovdata-URL="LTI/forskrift/2007-10-05-1112/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskriften har til formål å etablere og opprettholde et høyt og ensartet sikkerhetsnivå i sivil luftfart i Europa. Den skal bidra til å innføre en harmonisert tilnærming til effektiv håndheving av internasjonale sikkerhetsstandarder, ved å harmonisere reglene og fremgangsmåtene for inspeksjoner på bakken.</article></article><article class="legalArticle" data-lovdata-URL="LTI/forskrift/2007-10-05-1112/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-2-nummer-1">(1) Forskriften gjelder for inspeksjoner på bakken av tredjestats luftfartøy som lander på norske lufthavner, med unntak av statlige luftfartøy som definert i konvensjonen om internasjonal sivil luftfart, undertegnet 7. desember 1944 (heretter Chicago-konvensjonen) og luftfartøy med en største tillatte startvekt på under 5&#xa0;700 kg, som ikke driver kommersiell lufttransport.</article><article class="numberedLegalP" data-numerator="2" id="paragraf-2-nummer-2">(2) Forskriften gjelder ikke for Svalbard.</article></article><article class="legalArticle" data-lovdata-URL="LTI/forskrift/2007-10-05-1112/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gjennomføring av bestemmelser i EØS-avtalen</span></h2><article class="legalP" id="paragraf-3-ledd-1">EØS-avtalens vedlegg XIII nr. 66ra (forordning (EF) nr. 768/2006) om gjennomføring av europaparlaments- og rådsdirektiv 2004/36/EF når det gjelder innsamling og utveksling av opplysninger om sikkerheten til luftfartøy som benytter lufthavner i Fellesskapet og styring av informasjonssystemet, gjelder som forskrift med de tilpasninger som følger av vedlegg XIII, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2007-10-05-1112/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h2><article class="legalP" id="paragraf-4-ledd-1">I denne forskrift menes:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>startforbud</i>: formelt forbud for et luftfartøy mot å forlate en lufthavn, samt de tiltak som er nødvendige for å tilbakeholde det,</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>internasjonale sikkerhetsstandarder</i>: de av sikkerhetsstandardene fastsatt i Chicago-konvensjonen og dens vedlegg som er i kraft når inspeksjonen finner sted,</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1"><i>inspeksjoner på bakken</i>: inspeksjon av luftfartøy utført i samsvar med § 6 og vedlegg I,</article></article></li></ul></article><article class="legalP" id="paragraf-4-ledd-2">d) <i>tredjestats luftfartøy</i>: et luftfartøy som ikke brukes eller drives under tilsyn av vedkommende myndighet i en medlemsstat.</article></article><article class="legalArticle" data-lovdata-URL="LTI/forskrift/2007-10-05-1112/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innhenting av opplysninger</span></h2><article class="numberedLegalP" data-numerator="1" id="paragraf-5-nummer-1">(1) Luftfartstilsynet skal etablere en ordning for innsamling av alle de opplysningene som kan være nyttige for å nå målet beskrevet i § 1, herunder følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">viktige sikkerhetsopplysninger som særlig kan innhentes gjennom: <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-1-punkt-1-ledd-1-punkt-1"><article class="legalP" id="paragraf-5-nummer-1-punkt-1-ledd-1-punkt-1-ledd-1">rapporter fra flygere,</article></article></li><li data-li-identifier="2." data-name="2."><article class="listArticle" id="paragraf-5-nummer-1-punkt-1-ledd-1-punkt-2"><article class="legalP" id="paragraf-5-nummer-1-punkt-1-ledd-1-punkt-2-ledd-1">rapporter fra vedlikeholdsorganisasjoner,</article></article></li><li data-li-identifier="3." data-name="3."><article class="listArticle" id="paragraf-5-nummer-1-punkt-1-ledd-1-punkt-3"><article class="legalP" id="paragraf-5-nummer-1-punkt-1-ledd-1-punkt-3-ledd-1">rapporter om hendelser,</article></article></li><li data-li-identifier="4." data-name="4."><article class="listArticle" id="paragraf-5-nummer-1-punkt-1-ledd-1-punkt-4"><article class="legalP" id="paragraf-5-nummer-1-punkt-1-ledd-1-punkt-4-ledd-1">andre organisasjoner, uavhengig av vedkommende myndigheter i medlemsstatene,</article></article></li><li data-li-identifier="5." data-name="5."><article class="listArticle" id="paragraf-5-nummer-1-punkt-1-ledd-1-punkt-5"><article class="legalP" id="paragraf-5-nummer-1-punkt-1-ledd-1-punkt-5-ledd-1">klager.</article></article></li></ul></article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">opplysninger om tiltak iverksatt som følge av en gjennomført inspeksjon på bakken, for eksempel: <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-1-punkt-2-ledd-1-punkt-1"><article class="legalP" id="paragraf-5-nummer-1-punkt-2-ledd-1-punkt-1-ledd-1">startforbud for et luftfartøy,</article></article></li><li data-li-identifier="2." data-name="2."><article class="listArticle" id="paragraf-5-nummer-1-punkt-2-ledd-1-punkt-2"><article class="legalP" id="paragraf-5-nummer-1-punkt-2-ledd-1-punkt-2-ledd-1">utestenging av et luftfartøy eller luftfartsselskap fra den aktuelle medlemsstaten,</article></article></li><li data-li-identifier="3." data-name="3."><article class="listArticle" id="paragraf-5-nummer-1-punkt-2-ledd-1-punkt-3"><article class="legalP" id="paragraf-5-nummer-1-punkt-2-ledd-1-punkt-3-ledd-1">krav om korrigerende tiltak,</article></article></li><li data-li-identifier="4." data-name="4."><article class="listArticle" id="paragraf-5-nummer-1-punkt-2-ledd-1-punkt-4"><article class="legalP" id="paragraf-5-nummer-1-punkt-2-ledd-1-punkt-4-ledd-1">kontakt med luftfartsselskapets vedkommende myndighet.</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-5-nummer-1-punkt-3"><article class="legalP" id="paragraf-5-nummer-1-punkt-3-ledd-1">oppfølgende opplysninger om luftfartsselskapet, for eksempel: <ul class="defaultList"><li data-li-identifier="1." data-name="1."><article class="listArticle" id="paragraf-5-nummer-1-punkt-3-ledd-1-punkt-1"><article class="legalP" id="paragraf-5-nummer-1-punkt-3-ledd-1-punkt-1-ledd-1">om korrigerende tiltak som er iverksatt,</article></article></li><li data-li-identifier="2." data-name="2."><article class="listArticle" id="paragraf-5-nummer-1-punkt-3-ledd-1-punkt-2"><article class="legalP" id="paragraf-5-nummer-1-punkt-3-ledd-1-punkt-2-ledd-1">om gjentatte avvik.</article></article></li></ul></article></article></li></ul></article><article class="numberedLegalP" data-numerator="2" id="paragraf-5-nummer-2">(2) Disse opplysningene skal registreres på et standard rapporteringsskjema som inneholder punktene oppført i standardrapporten i vedlegg I.</article></article><article class="legalArticle" data-lovdata-URL="LTI/forskrift/2007-10-05-1112/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Inspeksjoner på bakken</span></h2><article class="numberedLegalP" data-numerator="1" id="paragraf-6-nummer-1">(1) Luftfartstilsynet skal sikre at det foretas inspeksjon på bakken av alle tredjestaters luftfartøyer som mistenkes for ikke å oppfylle internasjonale sikkerhetsstandarder, og som lander på en av medlemsstatenes lufthavner som er åpen for internasjonal lufttrafikk. Ved gjennomføringen av slike framgangsmåter skal Luftfartstilsynet kontrollere luftfartøyet særlig grundig i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-1-punkt-1"><article class="legalP" id="paragraf-6-nummer-1-punkt-1-ledd-1">når det er mottatt opplysninger som tyder på dårlig vedlikeholdstilstand eller åpenbare mangler eller feil ved luftfartøyet,</article></article></li><li data-li-identifier="b)" data-name="b)"><article class="listArticle" id="paragraf-6-nummer-1-punkt-2"><article class="legalP" id="paragraf-6-nummer-1-punkt-2-ledd-1">når det er rapportert at luftfartøyet har vist unormale manøvrer etter innflyging i en medlemsstats luftrom, slik at det gir grunn til alvorlig bekymring for sikkerheten,</article></article></li><li data-li-identifier="c)" data-name="c)"><article class="listArticle" id="paragraf-6-nummer-1-punkt-3"><article class="legalP" id="paragraf-6-nummer-1-punkt-3-ledd-1">når en tidligere inspeksjon på bakken av luftfartøyet har avdekket mangler som gir grunn til alvorlig usikkerhet om hvorvidt det oppfyller internasjonale sikkerhetsstandarder, og når medlemsstaten frykter at manglene ikke er blitt utbedret,</article></article></li><li data-li-identifier="d)" data-name="d)"><article class="listArticle" id="paragraf-6-nummer-1-punkt-4"><article class="legalP" id="paragraf-6-nummer-1-punkt-4-ledd-1">når det foreligger indikasjoner på at vedkommende myndigheter i registreringslandet ikke fører tilstrekkelig sikkerhetstilsyn, eller</article></article></li><li data-li-identifier="e)" data-name="e)"><article class="listArticle" id="paragraf-6-nummer-1-punkt-5"><article class="legalP" id="paragraf-6-nummer-1-punkt-5-ledd-1">når opplysninger innhentet i samsvar med § 5 gir grunn til betenkeligheter med hensyn til luftfartsselskapet, eller når en tidligere inspeksjon på bakken av et luftfartøy som benyttes av samme luftfartsselskap, har avdekket mangler.</article></article></li></ul></article><article class="numberedLegalP" data-numerator="2" id="paragraf-6-nummer-2">(2) Luftfartstilsynet skal gjennomføre inspeksjoner på bakken i form av stikkprøvekontroller når det ikke foreligger noen bestemt mistanke, forutsatt at slike regler er i samsvar med fellesskapsretten og folkeretten. Slike stikkprøvekontroller skal gjennomføres på en ikke-diskriminerende måte.</article><article class="numberedLegalP" data-numerator="3" id="paragraf-6-nummer-3">(3) Inspeksjoner på bakken skal gjennomføres i samsvar med framgangsmåten fastsatt i § 7. Etter at inspeksjonen på bakken er gjennomført, skal fartøysjefen eller en representant for luftfartøyet underrettes om resultatene av inspeksjonen, og dersom det ble avdekket betydelige mangler, skal rapporten sendes til luftfartøyets luftfartsselskap og til de berørte vedkommende myndigheter.</article><article class="numberedLegalP" data-numerator="4" id="paragraf-6-nummer-4">(4) Luftfartstilsynet skal gjøre sitt ytterste for å unngå å forsinke luftfartøyet unødig.</article></article><article class="legalArticle" data-lovdata-URL="LTI/forskrift/2007-10-05-1112/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av inspeksjoner på bakken</span></h2><article class="numberedLegalP" data-numerator="1" id="paragraf-7-nummer-1">(1) En inspeksjon på bakken bør omfatte et utvalg av følgende aspekter, avhengig av hvor mye tid som er til rådighet:<ul class="defaultList"><li data-li-identifier="a)" data-name="a)"><article class="listArticle" id="paragraf-7-nummer-1-punkt-1"><article class="legalP" id="paragraf-7-nummer-1-punkt-1-ledd-1">kontroll av at de dokumenter som er kreves for internasjonale flygninger foreligger og er gyldige, herunder registreringsbevis, loggbok, luftdyktighetsbevis, besetningens sertifikater, radiokonsesjonsbevis og gods- og passasjerlister,</article></article></li><li data-li-identifier="b)" data-name="b)"><article class="listArticle" id="paragraf-7-nummer-1-punkt-2"><article class="legalP" id="paragraf-7-nummer-1-punkt-2-ledd-1">kontroll av at flybesetningens sammensetning og deres kvalifikasjoner er i samsvar med kravene som stilles i vedlegg 1 og vedlegg 6 i Chicago-konvensjonen,</article></article></li><li data-li-identifier="c)" data-name="c)"><article class="listArticle" id="paragraf-7-nummer-1-punkt-3"><article class="legalP" id="paragraf-7-nummer-1-punkt-3-ledd-1">kontroll av driftsdokumentasjon (flygeplan, operativ flygeplan, teknisk logg) samt av forberedelser til flygning for å verifisere at flygningen forberedes i samsvar med ICAO-vedlegg 6,</article></article></li><li data-li-identifier="d)" data-name="d)"><article class="listArticle" id="paragraf-7-nummer-1-punkt-4"><article class="legalP" id="paragraf-7-nummer-1-punkt-4-ledd-1">kontroll av at de objekter som kreves for internasjonal luftfart i henhold til ICAO-vedlegg 6, er tilstede og i stand: <ul class="defaultList"><li data-li-identifier="1." data-name="1."><article class="listArticle" id="paragraf-7-nummer-1-punkt-4-ledd-1-punkt-1"><article class="legalP" id="paragraf-7-nummer-1-punkt-4-ledd-1-punkt-1-ledd-1">driftstillatelse,</article></article></li><li data-li-identifier="2." data-name="2."><article class="listArticle" id="paragraf-7-nummer-1-punkt-4-ledd-1-punkt-2"><article class="legalP" id="paragraf-7-nummer-1-punkt-4-ledd-1-punkt-2-ledd-1">miljødyktighetsbevis,</article></article></li><li data-li-identifier="3." data-name="3."><article class="listArticle" id="paragraf-7-nummer-1-punkt-4-ledd-1-punkt-3"><article class="legalP" id="paragraf-7-nummer-1-punkt-4-ledd-1-punkt-3-ledd-1">driftshåndbok (inkludert minimum utstyrsliste) og flygehåndbok,</article></article></li><li data-li-identifier="4." data-name="4."><article class="listArticle" id="paragraf-7-nummer-1-punkt-4-ledd-1-punkt-4"><article class="legalP" id="paragraf-7-nummer-1-punkt-4-ledd-1-punkt-4-ledd-1">sikkerhetsutstyr,</article></article></li><li data-li-identifier="5." data-name="5."><article class="listArticle" id="paragraf-7-nummer-1-punkt-4-ledd-1-punkt-5"><article class="legalP" id="paragraf-7-nummer-1-punkt-4-ledd-1-punkt-5-ledd-1">sikkerhetsutstyr for kabinen,</article></article></li><li data-li-identifier="6." data-name="6."><article class="listArticle" id="paragraf-7-nummer-1-punkt-4-ledd-1-punkt-6"><article class="legalP" id="paragraf-7-nummer-1-punkt-4-ledd-1-punkt-6-ledd-1">utstyr som kreves for den aktuelle avgangen, herunder radiokommunikasjons- og radionavigasjonsutstyr,</article></article></li><li data-li-identifier="7." data-name="7."><article class="listArticle" id="paragraf-7-nummer-1-punkt-4-ledd-1-punkt-7"><article class="legalP" id="paragraf-7-nummer-1-punkt-4-ledd-1-punkt-7-ledd-1">ferdsskriver.</article></article></li></ul></article></article></li><li data-li-identifier="e)" data-name="e)"><article class="listArticle" id="paragraf-7-nummer-1-punkt-5"><article class="legalP" id="paragraf-7-nummer-1-punkt-5-ledd-1">kontroll av at luftfartøyets og utstyrets tilstand (herunder skader og reparasjoner) for å sikre at luftfartøyet og utstyret til enhver tid er i samsvar med standardene i ICAO-vedlegg 8.</article></article></li></ul></article><article class="numberedLegalP" data-numerator="2" id="paragraf-7-nummer-2">(2) Etter en inspeksjon på bakken skal det utarbeides en inspeksjonsrapport som skal omfatte de allmenne standardopplysningene beskrevet over og en liste over de punktene som er kontrollert, sammen med en angivelse av eventuelle mangler ved hvert av disse punktene og/eller eventuelle andre nødvendige merknader, se vedlegg I.</article></article><article class="legalArticle" data-lovdata-URL="LTI/forskrift/2007-10-05-1112/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utveksling av opplysninger</span></h2><article class="numberedLegalP" data-numerator="1" id="paragraf-8-nummer-1">(1) Luftfartstilsynet skal delta i en gjensidig utveksling av opplysninger. Disse opplysningene skal på anmodning fra vedkommende myndighet omfatte en liste over den aktuelle medlemsstatens lufthavner som er åpne for internasjonal lufttrafikk, med angivelse av antall inspeksjoner på bakken for hvert kalenderår samt antallet flybevegelser for tredjestaters luftfartøyer på hver av lufthavnene i denne listen.</article><article class="numberedLegalP" data-numerator="2" id="paragraf-8-nummer-2">(2) Resultatene av inspeksjonen skal gjøres kjent for fartøysjefen eller en representant for operatøren. Registreres det betydelige mangler, skal inspeksjonsrapporten også sendes til operatøren, og berørte kompetente myndigheter.</article><article class="numberedLegalP" data-numerator="3" id="paragraf-8-nummer-3">(3) Luftfartstilsynet skal uten opphold gjøre alle inspeksjonsrapporter tilgjengelig for det europeiske flysikkerhetsbyrået (EASA) i henhold til forordning (EF) nr. 768/2006 om gjennomføring av europaparlaments- og rådsdirektiv 2004/36/EF når det gjelder innsamling og utveksling av opplysninger om sikkerheten til luftfartøy som benytter lufthavner i Fellesskapet og styring av informasjonssystemet artikkel 3 nr. 1 og oversende de opplysningene som er omtalt i artikkel 3 nr. 2.</article></article><article class="legalArticle" data-lovdata-URL="LTI/forskrift/2007-10-05-1112/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Startforbud for luftfartøy</span></h2><article class="numberedLegalP" data-numerator="1" id="paragraf-9-nummer-1">(1) I tilfeller der manglende overholdelse av internasjonale sikkerhetsstandarder åpenbart utgjør en risiko for flysikkerheten, skal luftfartsselskapet treffe tiltak for å utbedre manglene før luftfartøyets avgang. Dersom Luftfartstilsynet ikke er overbevist om at de korrigerende tiltakene vil bli utført før avgang, skal den pålegge luftfartøyet startforbud inntil risikoen er opphevet, og umiddelbart underrette vedkommende myndigheter for det aktuelle luftfartsselskapet, samt vedkommende myndigheter i luftfartøyets registreringsstat.</article><article class="numberedLegalP" data-numerator="2" id="paragraf-9-nummer-2">(2) Luftfartstilsynet kan i samarbeid med staten som har ansvaret for driften av det aktuelle luftfartøyet, eller med luftfartøyets registreringsstat, fastsette nødvendige vilkår som luftfartøyet må oppfylle for å få tillatelse til å fly til en annen lufthavn hvor manglene kan utbedres. Dersom manglene har en betydning for gyldigheten av luftfartøyets luftdyktighetsbevis, kan ikke startforbudet heves med mindre luftfartsselskapet innhenter tillatelse fra staten eller statene som luftfartøyet vil fly over i den aktuelle flygingen.</article></article><article class="legalArticle" data-lovdata-URL="LTI/forskrift/2007-10-05-1112/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vern av opplysninger</span></h2><article class="numberedLegalP" data-numerator="1" id="paragraf-10-nummer-1">(1) Luftfartstilsynet skal behandle innkommet informasjon mottatt i henhold til denne forskriften og forordning (EF) nr. 768/2006 fortrolig, jf. offentlighetsloven § 5a og forvaltningsloven § 13 nr. 2.</article><article class="numberedLegalP" data-numerator="2" id="paragraf-10-nummer-2">(2) Ved frivillig rapportering av mangler på et luftfartøy skal kilden til disse opplysningene anonymiseres i rapportene fra inspeksjoner på bakken nevnt i § 6, nr. 3.</article></article><article class="legalArticle" data-lovdata-URL="LTI/forskrift/2007-10-05-1112/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft straks. Fra samme tidspunkt oppheves forskrift 5. juni 2007 nr. 582 om gjennomføring av kommisjonsforordning (EF) nr. 768/2006 av 19. mai 2006 om gjennomføring av europaparlaments- og rådsdirektiv 2004/36/EF når det gjelder innsamling og utveksling av opplysninger om sikkerheten til luftfartøy som benytter lufthavner i Fellesskapet og styring av informasjonssystemet.</article></article><section class="section" data-name="vedleggI" id="kapittel-1" data-lovdata-URL="LTI/forskrift/2007-10-05-1112/KAPITTEL_1"><h2>Vedlegg I. SAFA-standardrapport</h2><article class="defaultP">Se her for å lese vedlegget:</article><article class="legalP" id="kapittel-1-ledd-1">(pdf)</article></section><section class="section" data-name="vedleggII" id="kapittel-2" data-lovdata-URL="LTI/forskrift/2007-10-05-1112/KAPITTEL_2"><h2>Vedlegg II. Direktiv 2004/36/EF</h2><article class="defaultP">Se her for å lese direktiv 2004/36/EF:</article><article class="legalP" id="kapittel-2-ledd-1">(pdf)<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">PDF-versjonen er en uoffisiell oversettelse.</article></article></li></ul></article></section></main></body></html>