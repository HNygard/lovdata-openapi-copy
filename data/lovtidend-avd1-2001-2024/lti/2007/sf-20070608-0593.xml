<!DOCTYPE html><html lang="no"><head><title>Forskrift om behandling av etikk og redelighet i forskning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-08-593</dd><dt class="dokid">DokumentID</dt><dd class="dokid">LTI/forskrift/2007-06-08-593</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 660</dd><dt class="dateInForce">I kraft fra</dt><dd class="dateInForce">2007-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2006-06-30-56/§6</li></ul></dd><dt class="dateOfPublication">Kunngjort</dt><dd class="dateOfPublication">2007-06-12</dd><dt class="journalNumber">Journalnummer</dt><dd class="journalNumber">2007-0459</dd><dt class="titleShort">Korttittel</dt><dd class="titleShort">Forskrift om behandling av etikk i forskning</dd><dt class="title">Tittel</dt><dd class="title">Forskrift om behandling av etikk og redelighet i forskning.</dd><dt class="miscInformation">Annet om dokumentet</dt><dd class="miscInformation">Fastsatt av Kunnskapsdepartementet 8. juni 2007 med hjemmel i lov 30. juni 2006 nr. 56 om behandling av etikk og redelighet i forskning § 6.</dd><dt class="refid">RefID</dt><dd class="refid">forskrift/2007-06-08-593</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandling av etikk og redelighet i forskning.<ul class="tocSubUl"><li>§ 1. Formål</li><li>§ 2. Nasjonale forskningsetiske komiteer – oppnevning</li><li>§ 3. Den nasjonale forskningsetiske komité for medisin og helsefag som klageorgan – oppgaver</li><li>§ 4. Regionale komiteer for medisinsk og helsefaglig forskningsetikk – oppnevning</li><li>§ 5. Nasjonalt utvalg for gransking av redelighet i forskning – oppnevning</li><li>§ 6. Nasjonalt utvalg for gransking av redelighet i forskning – oppgaver</li><li>§ 7. Ad hoc-utvalg for klagebehandling av granskinger av redelighet i forskning</li><li>§ 8. Saksbehandlingen</li><li>§ 9. Beslutningsdyktighet</li><li>§ 10. Avgjørelser</li><li>§ 11. Årsmelding</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-08-593" id="dokument"><h1>Forskrift om behandling av etikk og redelighet i forskning.</h1><article class="legalArticle" data-lovdata-URL="LTI/forskrift/2007-06-08-593/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften gjelder oppnevningen av og saksbehandlingen i komiteer og utvalg som skal bidra til å styrke etikk og redelighet i forskning.</article></article><article class="legalArticle" data-lovdata-URL="LTI/forskrift/2007-06-08-593/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Nasjonale forskningsetiske komiteer – oppnevning</span></h2><article class="legalP" id="paragraf-2-ledd-1">De nasjonale forskningsetiske komiteene skal ha 12 medlemmer og to numeriske varamedlemmer. Etter å ha innhentet forslag fra relevante fagmiljøer og institusjoner, foreslår Norges forskningsråd leder, nestleder, medlemmer og varamedlemmer. Kunnskapsdepartementet oppnevner leder, nestleder, medlemmer og varamedlemmer for en periode på fire år. Ingen kan oppnevnes for mer enn to perioder i sammenheng. Kunnskapsdepartementet kan løse et medlem eller varamedlem fra vervet før periodens utløp.</article></article><article class="legalArticle" data-lovdata-URL="LTI/forskrift/2007-06-08-593/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Den nasjonale forskningsetiske komité for medisin og helsefag som klageorgan – oppgaver</span></h2><article class="legalP" id="paragraf-3-ledd-1">Den nasjonale forskningsetiske komité for medisin og helsefag skal behandle klager over vedtak truffet av de regionale komiteer for medisinsk og helsefaglig forskningsetikk om godkjenning eller ikke godkjenning av forskningsprosjekter, jf. forskningsetikkloven § 4.</article></article><article class="legalArticle" data-lovdata-URL="LTI/forskrift/2007-06-08-593/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Regionale komiteer for medisinsk og helsefaglig forskningsetikk – oppnevning</span></h2><article class="legalP" id="paragraf-4-ledd-1">De regionale komiteene for medisinsk og helsefaglig forskningsetikk skal ha ni medlemmer med personlige varamedlemmer. Kunnskapsdepartementet oppnevner leder, nestleder, medlemmer og varamedlemmer for en periode på fire år. Ingen kan oppnevnes for mer enn to perioder i sammenheng. Kunnskapsdepartementet kan løse et medlem eller varamedlem fra vervet før periodens utløp.</article></article><article class="legalArticle" data-lovdata-URL="LTI/forskrift/2007-06-08-593/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nasjonalt utvalg for gransking av redelighet i forskning – oppnevning</span></h2><article class="legalP" id="paragraf-5-ledd-1">Nasjonalt utvalg for gransking av redelighet i forskning skal ha syv medlemmer og fire numeriske varamedlemmer. Minst ett medlem bør være tilknyttet et forskningsmiljø i et annet land. Etter å ha innhentet forslag fra relevante fagmiljøer og institusjoner, foreslår Norges forskningsråd leder, nestleder, medlemmer og varamedlemmer. Kunnskapsdepartementet oppnevner leder, nestleder, medlemmer og varamedlemmer for en periode på fire år. Ingen kan oppnevnes for mer enn to perioder i sammenheng. Kunnskapsdepartementet kan løse et medlem eller varamedlem fra vervet før periodens utløp.</article></article><article class="legalArticle" data-lovdata-URL="LTI/forskrift/2007-06-08-593/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nasjonalt utvalg for gransking av redelighet i forskning – oppgaver</span></h2><article class="legalP" id="paragraf-6-ledd-1">Nasjonalt utvalg for gransking av redelighet i forskning skal behandle saker om påstått vitenskapelig uredelighet. Utvalget vurderer selv om en henvendelse gir grunn til videre undersøkelser eller er åpenbart grunnløs. Utvalget kan også behandle saker av eget tiltak.</article><article class="legalP" id="paragraf-6-ledd-2">Nasjonalt utvalg for gransking av redelighet i forskning bør bidra til at en forsker som urettmessig har fått sitt navn knyttet til en påstand om uredelig forskning, får gjenopprettet sitt omdømme, under forutsetning av at parten legger fram all relevant informasjon som vedkommende besitter.</article></article><article class="legalArticle" data-lovdata-URL="LTI/forskrift/2007-06-08-593/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ad hoc-utvalg for klagebehandling av granskinger av redelighet i forskning</span></h2><article class="legalP" id="paragraf-7-ledd-1">Et ad hoc-utvalg for klagebehandling av granskinger av redelighet i forskning skal ha syv medlemmer. Minst ett medlem bør være tilknyttet et forskningsmiljø i et annet land. Etter å ha innhentet forslag fra relevante fagmiljøer og institusjoner, foreslår Norges forskningsråd leder, nestleder og medlemmer. Kunnskapsdepartementet oppnevner leder, nestleder og medlemmer og bestemmer funksjonsperiode.</article></article><article class="legalArticle" data-lovdata-URL="LTI/forskrift/2007-06-08-593/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandlingen</span></h2><article class="legalP" id="paragraf-8-ledd-1">Saksbehandlingen i komiteer og utvalg etter § 2, § 3, § 4, § 5 og § 7 følger forvaltningsloven. Ved begynnelsen av hvert møte skal leder minne medlemmene om at de plikter å vurdere sin habilitet. Komiteer og utvalg kan la seg bistå av en eller flere eksterne sakkyndige under behandlingen av en sak.</article><article class="legalP" id="paragraf-8-ledd-2">Komiteer og utvalg etter § 3, § 5 og § 7 samt parter og deres fullmektig kan innkalle parter og vitner til å forklare seg. Opplysningene som framkommer, skal dokumenteres på forsvarlig måte og forelegges den som har forklart seg, til uttalelse. En part skal ha rett til å forklare seg muntlig eller skriftlig for utvalget og å gjøre seg kjent med og kommentere forklaringer fra andre parter, vitner og sakkyndige.</article></article><article class="legalArticle" data-lovdata-URL="LTI/forskrift/2007-06-08-593/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Beslutningsdyktighet</span></h2><article class="legalP" id="paragraf-9-ledd-1">Komiteen etter § 3 er beslutningsdyktig når leder eller nestleder og minst syv andre medlemmer eller varamedlemmer er til stede.</article><article class="legalP" id="paragraf-9-ledd-2">Komiteer etter § 4 er beslutningsdyktige når leder eller nestleder og minst seks andre medlemmer eller varamedlemmer er til stede.</article><article class="legalP" id="paragraf-9-ledd-3">Utvalg etter § 5 er beslutningsdyktig når syv medlemmer eller varamedlemmer er til stede.</article><article class="legalP" id="paragraf-9-ledd-4">Utvalg etter § 7 er beslutningsdyktig når leder eller nestleder og minst fem andre medlemmer er til stede.</article><article class="legalP" id="paragraf-9-ledd-5">Avgjørelser av komiteer og utvalg nevnt i § 3, § 4, § 5 og § 7 treffes ved alminnelig flertall. Ved stemmelikhet er leders, eller om leder ikke er til stede, nestleders stemme avgjørende. Ved leders fravær ledes møtene av nestleder, og leders varamedlem blir vanlig medlem i utvalget.</article></article><article class="legalArticle" data-lovdata-URL="LTI/forskrift/2007-06-08-593/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avgjørelser</span></h2><article class="legalP" id="paragraf-10-ledd-1">Komiteen etter § 3 og utvalg etter § 5 og § 7 treffer avgjørelser i møte. Også forklaringer og annen bevisføring bør skje i møte, med mindre noe annet er ubetenkelig.</article><article class="legalP" id="paragraf-10-ledd-2">Komiteer etter § 4 treffer som hovedregel avgjørelser i møte. Komiteen kan allikevel selv delegere myndighet til å treffe avgjørelse innen komiteen. Komiteen skal orienteres om avgjørelser som er truffet ved delegering.</article><article class="legalP" id="paragraf-10-ledd-3">En avgjørelse skal være skriftlig og begrunnet, og det skal framgå om den er enstemmig. Ved dissens kan mindretallet kreve inntatt sin begrunnelse for dissensen.</article><article class="legalP" id="paragraf-10-ledd-4">I utvalg etter § 5 og § 7 skal utvalgets konklusjon være at innklagede enten har opptrådt uredelig eller ikke. Det kreves klar sannsynlighetsovervekt for å legge til grunn at innklagede har opptrådt uredelig. En avgjørelse skal inneholde saksframstilling, kort gjengivelse av partenes uttalelser, utvalgenes begrunnelse og konklusjon. En avgjørelse skal meddeles partene skriftlig, og dersom innklagedes forskning har foregått som ansatt, også til den institusjon vedkommende er ansatt ved.</article></article><article class="legalArticle" data-lovdata-URL="LTI/forskrift/2007-06-08-593/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Årsmelding</span></h2><article class="legalP" id="paragraf-11-ledd-1">Komiteer etter § 2, § 3 og § 4 skal avgi en årsmelding til Kunnskapsdepartementet om virksomheten.</article><article class="legalP" id="paragraf-11-ledd-2">Utvalg etter § 5 og § 7 skal avgi en årsmelding til Kunnskapsdepartementet med utvalgets avgjørelser i anonymisert form.</article></article><article class="legalArticle" data-lovdata-URL="LTI/forskrift/2007-06-08-593/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. juli 2007.</article></article></main></body></html>