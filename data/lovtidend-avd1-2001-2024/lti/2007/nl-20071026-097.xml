<!DOCTYPE html><html lang="no"><head><title>Lov om endringer i sosialtjenesteloven og i enkelte andre lover</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2007-10-26-97</dd><dt class="dokid">DokumentID</dt><dd class="dokid">LTI/lov/2007-10-26-97</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 10 s 1365</dd><dt class="dateInForce">I kraft fra</dt><dd class="dateInForce">2007-10-26, Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1980-06-13-24</li><li>lov/1991-12-13-81</li><li>lov/1997-02-28-19</li><li>lov/1999-03-26-14</li><li>lov/2006-06-16-20</li></ul></dd><dt class="dateOfPublication">Kunngjort</dt><dd class="dateOfPublication">2007-10-26 14:20</dd><dt class="journalNumber">Journalnummer</dt><dd class="journalNumber">2007-0923</dd><dt class="titleShort">Korttittel</dt><dd class="titleShort">Endringslov til sosialtjenesteloven mv.</dd><dt class="title">Tittel</dt><dd class="title">Lov om endringer i sosialtjenesteloven og i enkelte andre lover</dd><dt class="miscInformation">Annet om dokumentet</dt><dd class="miscInformation">Ot.prp.nr.70 (2006–2007), Innst.O.nr.2 (2007–2008) og Besl.O.nr.1 (2007–2008). Odels- og lagtingsvedtak hhv. 18. og 23. oktober 2007. Fremmet av Arbeids- og inkluderingsdepartementet.</dd><dt class="refid">RefID</dt><dd class="refid">lov/2007-10-26-97</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i sosialtjenesteloven og i enkelte andre lover<ul class="tocSubUl"><li>I<ul class="tocSubUl"><li>§ 5A-1. Kvalifiseringsprogram</li><li>§ 5A-2. Kvalifiseringsprogrammets innhold</li><li>§ 5A-3. Iverksetting av programmet</li><li>§ 5A-4. Programmets varighet</li><li>§ 5A-5. Individuell plan</li><li>§ 5A-6. Stans av kvalifiseringsprogrammet på grunn av den enkeltes forhold</li><li>§ 5A-7. Kvalifiseringsstønad</li><li>§ 5A-8. Fravær og permisjon fra kvalifiseringsprogrammet</li><li>§ 5A-9. Samordning mellom kvalifiseringsstønad og arbeidsinntekt mv.</li><li>§ 5A-10. Samordning mellom kvalifiseringsstønad og andre offentlige ytelser</li><li>§ 5A-11. Utbetaling av kvalifiseringsstønad</li><li>§ 5A-12. Trekk i framtidige utbetalinger m.m.</li></ul></li><li>II</li><li>III</li><li>IV</li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2007-10-26-97" id="dokument"><h1>Lov om endringer i sosialtjenesteloven og i enkelte andre lover</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 13. juni 1980 nr. 24 om ligningsforvaltning (ligningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 26. mars 1999 nr. 14 om skatt av formue og inntekt (skatteloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 16. juni 2006 nr. 20 om arbeids- og velferdsforvaltningen (arbeids- og velferdsforvaltningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2007-10-26-97/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 13. desember 1991 nr. 81 om sosiale tjenester mv. (sosialtjenesteloven) gjøres følgende endringer:</article> <article class="defaultP" margin-top="true">§ 5-9 første punktum skal lyde:</article><article class="legalP" id="kapittel-1-ledd-2">Dersom en mottaker av økonomisk stønad med tilbakevirkning får innvilget ytelser etter lov om folketrygd eller lovene om krigspensjonering av 13. desember 1946 nr. 21 og 22, kan sosialtjenesten kreve hel eller delvis refusjon i det beløp som skal etterbetales, til dekning av sine utlegg til samme formål og for samme tidsrom.</article> <article class="defaultP" margin-top="true">Nytt kapittel 5A. Kvalifiseringsprogram og kvalifiseringsstønad skal lyde:</article><article class="futureLegalArticle" data-name="§5A-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5A-1</span>. <span class="legalArticleTitle">Kvalifiseringsprogram</span></span><article class="legalP" id="kapittel-1-foreslåttparagraf-1-ledd-1">Kvalifiseringsprogram gjelder for personer i yrkesaktiv alder med vesentlig nedsatt arbeids- og inntektsevne og ingen eller svært begrensede ytelser til livsopphold etter folketrygdloven eller arbeidsmarkedsloven.</article><article class="legalP" id="kapittel-1-foreslåttparagraf-1-ledd-2">Rett til kvalifiseringsprogram forutsetter at<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">søkeren har gjennomgått en arbeidsevnevurdering,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">tett og koordinert bistand gjennom deltakelse i programmet vurderes som hensiktsmessig og nødvendig for å styrke vedkommendes mulighet for deltakelse i arbeidslivet, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-2-punkt-3"><article class="legalP" id="kapittel-1-foreslåttparagraf-1-ledd-2-punkt-3-ledd-1">arbeids- og velferdsforvaltningen kan tilby et tilpasset program.</article></article></li></ul></article><article class="legalP" id="kapittel-1-foreslåttparagraf-1-ledd-3">For den tiden en person deltar i et kvalifiseringsprogram, har vedkommende rett til kvalifiseringsstønad etter bestemmelsene i § 5A-7.</article><article class="legalP" id="kapittel-1-foreslåttparagraf-1-ledd-4">Departementet kan i forskrift gi nærmere bestemmelser om retten til kvalifiseringsprogram og om bruken av arbeidsevnevurderinger, herunder faglig innhold og metode.</article></article><article class="futureLegalArticle" data-name="§5A-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5A-2</span>. <span class="legalArticleTitle">Kvalifiseringsprogrammets innhold</span></span><article class="legalP" id="kapittel-1-foreslåttparagraf-2-ledd-1">Programmet skal inneholde arbeidsrettede tiltak og arbeidssøking og kan inneholde andre tiltak som kan være med på å støtte opp under og forberede overgang til arbeid.</article><article class="legalP" id="kapittel-1-foreslåttparagraf-2-ledd-2">Med andre tiltak menes opplæringstiltak, motivasjonstrening, mestringstrening o.l. Det kan settes av tid til helsehjelp, opptrening, egenaktivitet mv.</article><article class="legalP" id="kapittel-1-foreslåttparagraf-2-ledd-3">Innholdet i programmet skal tilpasses den enkeltes behov og forutsetninger.</article><article class="legalP" id="kapittel-1-foreslåttparagraf-2-ledd-4">Programmet skal være helårig og på full tid.</article><article class="legalP" id="kapittel-1-foreslåttparagraf-2-ledd-5">Programmet skal angi et hensiktsmessig starttidspunkt basert på en individuell vurdering.</article><article class="legalP" id="kapittel-1-foreslåttparagraf-2-ledd-6">Ved gjennomført eller avbrutt program skal det utstedes et deltakerbevis.</article><article class="legalP" id="kapittel-1-foreslåttparagraf-2-ledd-7">Departementet kan i forskrift gi nærmere bestemmelser om programmets innhold.</article></article><article class="futureLegalArticle" data-name="§5A-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5A-3</span>. <span class="legalArticleTitle">Iverksetting av programmet</span></span><article class="legalP" id="kapittel-1-foreslåttparagraf-3-ledd-1">Kommunen skal tilrettelegge og iverksette kvalifiseringsprogram for person som omfattes av bestemmelsene i §§ 5A-1 og 5A-2 fra det tidspunktet kvalifiseringsprogrammet angir, men senest innen seks måneder etter at søknad om deltakelse har kommet inn.</article></article><article class="futureLegalArticle" data-name="§5A-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5A-4</span>. <span class="legalArticleTitle">Programmets varighet</span></span><article class="legalP" id="kapittel-1-foreslåttparagraf-4-ledd-1">Programmet kan gis for en periode på inntil ett år og kan etter en ny vurdering forlenges med inntil ett år. Programmet kan etter en særskilt vurdering forlenges utover to år. Godkjent permisjon kommer i tillegg.</article><article class="legalP" id="kapittel-1-foreslåttparagraf-4-ledd-2">Departementet kan i forskrift fastsette nærmere retningslinjer for varighetsvurderingen.</article></article><article class="futureLegalArticle" data-name="§5A-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5A-5</span>. <span class="legalArticleTitle">Individuell plan</span></span><article class="legalP" id="kapittel-1-foreslåttparagraf-5-ledd-1">Deltakere i kvalifiseringsprogram har rett til individuell plan. Planen skal utformes i samarbeid med deltakeren, jf. § 8-4. Kommunens ansvar etter § 4-3a annet ledd gjelder tilsvarende.</article></article><article class="futureLegalArticle" data-name="§5A-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5A-6</span>. <span class="legalArticleTitle">Stans av kvalifiseringsprogrammet på grunn av den enkeltes forhold</span></span><article class="legalP" id="kapittel-1-foreslåttparagraf-6-ledd-1">Kommunen kan stanse programmet for den enkelte dersom det er saklig begrunnet i den enkeltes forhold, herunder når deltakeren har tilbud om høvelig arbeid.</article></article><article class="futureLegalArticle" data-name="§5A-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 5A-7</span>. <span class="legalArticleTitle">Kvalifiseringsstønad</span></span><article class="legalP" id="kapittel-1-foreslåttparagraf-7-ledd-1">For den tiden en person deltar i kvalifiseringsprogram, har vedkommende rett til kvalifiseringsstønad.</article><article class="legalP" id="kapittel-1-foreslåttparagraf-7-ledd-2">Kvalifiseringsstønaden skal på årsbasis være lik to ganger folketrygdens grunnbeløp. Deltaker under 25 år mottar 2/3 stønad.</article><article class="legalP" id="kapittel-1-foreslåttparagraf-7-ledd-3">Antall stønadsdager hvert år settes til 260, slik at stønaden per dag utgjør 1/260 av stønaden på årsbasis.</article><article class="legalP" id="kapittel-1-foreslåttparagraf-7-ledd-4">Til den som forsørger barn, ytes et barnetillegg. Departementet gir forskrifter om barnetillegg, herunder om tilleggets størrelse mv.</article></article><article class="futureLegalArticle" data-name="§5A-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 5A-8</span>. <span class="legalArticleTitle">Fravær og permisjon fra kvalifiseringsprogrammet</span></span><article class="legalP" id="kapittel-1-foreslåttparagraf-8-ledd-1">Ved fravær som ikke skyldes sykdom eller andre tvingende velferdsgrunner, og som det ikke er gitt tillatelse til, reduseres stønaden tilsvarende, jf. § 5A-7.</article><article class="legalP" id="kapittel-1-foreslåttparagraf-8-ledd-2">Departementet kan i forskrift fastsette nærmere regler om fravær og permisjon.</article></article><article class="futureLegalArticle" data-name="§5A-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 5A-9</span>. <span class="legalArticleTitle">Samordning mellom kvalifiseringsstønad og arbeidsinntekt mv.</span></span><article class="legalP" id="kapittel-1-foreslåttparagraf-9-ledd-1">I den utstrekning en deltaker i kvalifiseringsprogram har inntektsgivende arbeid, reduseres stønaden inkludert barnetillegg tilsvarende, beregnet i forhold til antall timer i inntektsgivende arbeid.</article><article class="legalP" id="kapittel-1-foreslåttparagraf-9-ledd-2">Inntil 50 prosent stilling kan kombineres med fortsatt deltakelse i kvalifiseringsprogrammet. Summen av inntektsgivende arbeid og andre aktiviteter innenfor programmet skal minst utgjøre full tid, jf. § 5A-2.</article><article class="legalP" id="kapittel-1-foreslåttparagraf-9-ledd-3">Stønaden reduseres ikke på grunn av mottatt barnebidrag.</article></article><article class="futureLegalArticle" data-name="§5A-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 5A-10</span>. <span class="legalArticleTitle">Samordning mellom kvalifiseringsstønad og andre offentlige ytelser</span></span><article class="legalP" id="kapittel-1-foreslåttparagraf-10-ledd-1">Kvalifiseringsstønaden reduseres i den utstrekning vedkommende har rett til dagpenger under arbeidsløshet, sykepenger, foreldrepenger eller rehabiliteringspenger.</article><article class="legalP" id="kapittel-1-foreslåttparagraf-10-ledd-2">Dersom en deltaker i kvalifiseringsprogram deltar i tiltak som utløser stønad til livsopphold etter arbeidsmarkedsloven, tilfaller stønaden kommunen.</article><article class="legalP" id="kapittel-1-foreslåttparagraf-10-ledd-3">Dersom en mottaker av kvalifiseringsstønad får etterbetalt ytelser som nevnt i første ledd, kan kommunen kreve hel eller delvis refusjon i det beløpet som skal etterbetales, til dekning av sine utlegg til samme formål og for samme tidsrom.</article></article><article class="futureLegalArticle" data-name="§5A-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 5A-11</span>. <span class="legalArticleTitle">Utbetaling av kvalifiseringsstønad</span></span><article class="legalP" id="kapittel-1-foreslåttparagraf-11-ledd-1">Utbetaling av kvalifiseringsstønad skjer etterskuddsvis på grunnlag av registrert frammøte. Kommunen beslutter hvordan og til hvilke tidspunkter utbetaling skal skje.</article></article><article class="futureLegalArticle" data-name="§5A-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 5A-12</span>. <span class="legalArticleTitle">Trekk i framtidige utbetalinger m.m.</span></span><article class="legalP" id="kapittel-1-foreslåttparagraf-12-ledd-1">Dersom en person har fått utbetalt høyere kvalifiseringsstønad enn det vedkommende har krav på, kan det overskytende trekkes i framtidig stønad.</article><article class="legalP" id="kapittel-1-foreslåttparagraf-12-ledd-2">Dersom det er gitt uriktige opplysninger gjelder § 5-6 tilsvarende for kvalifiseringsstønad.</article></article></section><section class="section" data-name="kapII" id="kapittel-2" data-lovdata-URL="LTI/lov/2007-10-26-97/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 13. juni 1980 nr. 24 om ligningsforvaltning gjøres følgende endring:</article> <article class="defaultP" margin-top="true">§ 6-2 nr. 1 bokstav b skal lyde:<ul class="defaultList"><li data-li-identifier="b." data-name="b."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">pensjon, introduksjonsstønad etter introduksjonsloven, kvalifiseringsstønad etter sosialtjenesteloven, føderåd i jord- og skogbruk, livrente som ledd i pensjonsordning i arbeidsforhold, engangs- og avløsningsbeløp for slike ytelser, underholdsbidrag, fødselspenger, omsorgspenger ved adopsjon, dagpenger under arbeidsløshet, sykepenger o.l. ytelser som skal regnes som skattepliktig inntekt for mottakeren,</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2007-10-26-97/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 13-11 første ledd første punktum skal lyde:</article><article class="legalP" id="kapittel-3-ledd-2">Medlemmer som deltar i arbeidsmarkedstiltak, attføringstiltak, kurs eller lignende i regi av Arbeids- og velferdsetaten, i kvalifiseringsprogram i kommunal regi, eller i program i henhold til introduksjonsloven, er yrkesskadedekket.</article> <article class="defaultP" margin-top="true">§ 23-2 femte ledd annet punktum skal lyde:</article><article class="legalP" id="kapittel-3-ledd-3">Det skal heller ikke betales arbeidsgiveravgift av introduksjonsstønad etter introduksjonsloven eller kvalifiseringsstønad etter sosialtjenesteloven.</article> <article class="defaultP" margin-top="true">§ 23-3 nr. 2 bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-3-ledd-3-punkt-1"><article class="legalP" id="kapittel-3-ledd-3-punkt-1-ledd-1">kvalifiseringsstønad etter sosialtjenesteloven.</article></article></li></ul></article></section><section class="section" data-name="kapIV" id="kapittel-4" data-lovdata-URL="LTI/lov/2007-10-26-97/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 26. mars 1999 nr. 14 om skatt av formue og inntekt gjøres følgende endringer:</article> <article class="defaultP" margin-top="true">§ 5-24 bokstav e skal lyde:<ul class="defaultList"><li data-li-identifier="e." data-name="e."><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3 og kvalifiseringsstønad etter sosialtjenesteloven.</article></article></li></ul></article> <article class="defaultP" margin-top="true">§ 12-2 bokstav h skal lyde:<ul class="defaultList"><li data-li-identifier="h." data-name="h."><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3 og kvalifiseringsstønad etter sosialtjenesteloven.</article></article></li></ul></article></section><section class="section" data-name="kapV" id="kapittel-5" data-lovdata-URL="LTI/lov/2007-10-26-97/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">I lov 16. juni 2006 nr. 20 om arbeids- og velferdsforvaltningen gjøres følgende endring:</article> <article class="defaultP" margin-top="true">§ 13 annet ledd skal lyde:</article><article class="legalP" id="kapittel-5-ledd-2">Kontoret skal ivareta oppgaver for etaten og kommunens oppgaver etter sosialtjenesteloven kapittel 5 og 5A. Etaten og kommunen kan avtale at også andre av kommunens tjenester skal inngå i kontoret.</article></section><section class="section" data-name="kapVI" id="kapittel-6" data-lovdata-URL="LTI/lov/2007-10-26-97/KAPITTEL_6"><h2 data-text-align="center">VI</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-6-ledd-1">Nytt kapittel 5A trer i kraft fra den tid Kongen bestemmer. Kapitlet gjelder for den enkelte kommune fra det tidspunkt det er inngått avtale mellom Arbeids- og velferdsetaten og kommunen etter arbeids- og velferdsforvaltningsloven §§ 13 og 14 og felles lokalt kontor er etablert. De øvrige delene av loven trer i kraft straks.</article></section></main></body></html>