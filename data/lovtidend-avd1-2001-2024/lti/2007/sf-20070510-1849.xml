<!DOCTYPE html><html lang="no"><head><title>Forskrift om opptak til studier med lokalt opptak ved Høgskolen i Oslo</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-05-10-1849</dd><dt class="dokid">DokumentID</dt><dd class="dokid">LTI/forskrift/2007-05-10-1849</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 9 s 1225</dd><dt class="dateInForce">I kraft fra</dt><dd class="dateInForce">Opptak til studier med søknadsfrist fra og med 2007-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li></ul></dd><dt class="dateOfPublication">Kunngjort</dt><dd class="dateOfPublication">2011-10-04 13:40</dd><dt class="lastupdated">Rettet</dt><dd class="lastupdated">2011-10-07 (tittel)</dd><dt class="journalNumber">Journalnummer</dt><dd class="journalNumber">2011-0752</dd><dt class="titleShort">Korttittel</dt><dd class="titleShort">Forskrift om lokalt opptak ved HiO</dd><dt class="title">Tittel</dt><dd class="title">Forskrift om opptak til studier med lokalt opptak ved Høgskolen i Oslo</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Oslo 10. mai 2007 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7.</dd><dt class="refid">RefID</dt><dd class="refid">forskrift/2007-05-10-1849</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier med lokalt opptak ved Høgskolen i Oslo<ul class="tocSubUl"><li>§ 1. Forskriftens virkeområde</li><li>§ 2. Definisjoner</li><li>§ 3. Grunnlag for opptak/faglig grunnlag</li><li>§ 4. Utenlandsk utdanning</li><li>§ 5. Ulike opptaksgrunnlag til samme studium</li><li>§ 6. Realkompetanse</li><li>§ 7. Rangering</li><li>§ 8. Kvoter</li><li>§ 9. Rangering på grunnlag av spesiell vurdering</li><li>§ 10. Frist for innsending av dokumentasjon</li><li>§ 11. Utsettelse av studieplass</li><li>§ 12. Opptakskomité</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-05-10-1849" id="dokument"><h1>Forskrift om opptak til studier med lokalt opptak ved Høgskolen i Oslo</h1><article class="legalArticle" data-lovdata-URL="LTI/forskrift/2007-05-10-1849/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder for opptak til alle studier ved Høgskolen i Oslo med unntak av:<ul class="defaultList"><li data-li-identifier="-" data-name="-"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">Grunnutdanninger som er omfattet av forskrift om opptak til universiteter og høyskoler</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">Masterstudier (egen forskrift om opptak)</article></article></li><li data-li-identifier="-" data-name="-"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">Etterutdanning og kurs som ikke gir studiepoeng.</article></article></li></ul></article></article><article class="legalArticle" data-lovdata-URL="LTI/forskrift/2007-05-10-1849/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Videreutdanning</i></article><article class="legalP" id="paragraf-2-ledd-1">Videreutdanning betegner studietilbud som bygger på annen høyere utdanning, som fører fram til eksamen og gir uttelling i form av studiepoeng.</article> <article class="defaultP" margin-top="true"><i>Realkompetanse</i></article><article class="legalP" id="paragraf-2-ledd-2">Realkompetanse er kunnskaper søkeren har fått gjennom yrkespraksis, ubetalt arbeid, organisasjonsarbeid, utdanning eller på annen måte</article></article><article class="legalArticle" data-lovdata-URL="LTI/forskrift/2007-05-10-1849/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Grunnlag for opptak/faglig grunnlag</span></h2><article class="legalP" id="paragraf-3-ledd-1">Nærmere krav til opptaksgrunnlag, herunder faglige minstekrav for det enkelte studium, skal framgå av fag-/studieplan.</article></article><article class="legalArticle" data-lovdata-URL="LTI/forskrift/2007-05-10-1849/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utenlandsk utdanning</span></h2><article class="legalP" id="paragraf-4-ledd-1">Søkere med utenlandsk utdanning må dokumentere at de oppfyller krav til norsk- og engelskkunnskaper slik det framgår av forskrift om opptak til grunnutdanninger ved universiteter og høyskoler. Krav om norskkunnskaper gjelder ikke dersom både obligatoriske deler av studiet og eventuelle spesialiseringer, i sin helhet undervises på engelsk.</article></article><article class="legalArticle" data-lovdata-URL="LTI/forskrift/2007-05-10-1849/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ulike opptaksgrunnlag til samme studium</span></h2><article class="legalP" id="paragraf-5-ledd-1">Ved studier som primært tilbys som videreutdanning, kan restplasser tilbys til søkere med generell studiekompetanse dersom dette er bestemt i fag-/studieplan.</article></article><article class="legalArticle" data-lovdata-URL="LTI/forskrift/2007-05-10-1849/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Realkompetanse</span></h2><article class="legalP" id="paragraf-6-ledd-1">Til videreutdanninger som bygger på annen utdanning, men ikke krever fullført grad, kan det gis opptak på grunnlag av realkompetanse.</article><article class="legalP" id="paragraf-6-ledd-2">For å være kvalifisert for opptak til videreutdanning, må kravet til realkompetanse være på et mer avansert nivå enn realkompetanse som kvalifiserer for opptak til grunnutdanninger.</article><article class="legalP" id="paragraf-6-ledd-3">Krav til realkompetanse skal framgå av fag-/studieplan.</article><article class="legalP" id="paragraf-6-ledd-4">For opptak til videreutdanninger som krever autorisasjon/offentlig godkjenning, er det ikke anledning til å ta opp studenter på grunnlag av realkompetanse.</article></article><article class="legalArticle" data-lovdata-URL="LTI/forskrift/2007-05-10-1849/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rangering</span></h2><article class="legalP" id="paragraf-7-ledd-1">Entydige rangeringsbestemmelser skal framgå av fag-/studieplan.</article><article class="legalP" id="paragraf-7-ledd-2">Der opptaksgrunnlaget er generell studiekompetanse, skal rangering gjøres i henhold til rangeringsreglene i forskrift om opptak til universiteter og høyskoler.</article></article><article class="legalArticle" data-lovdata-URL="LTI/forskrift/2007-05-10-1849/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kvoter</span></h2><article class="legalP" id="paragraf-8-ledd-1">Det kan fastsettes kvoter for ulike grupper søkere i fag-/studieplanen. Kvotens størrelse og hvem den omfatter, skal være entydig definert. Dersom det ikke er nok søkere i én kvote, overføres plassene til øvrig(e) kvote(r).</article></article><article class="legalArticle" data-lovdata-URL="LTI/forskrift/2007-05-10-1849/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rangering på grunnlag av spesiell vurdering</span></h2><article class="legalP" id="paragraf-9-ledd-1">Inntil 10&#xa0;% av søkerne kan tas opp utenom bestemmelsene etter § 7 dersom dokumentert sykdom, funksjonshemning eller andre forhold gir grunn til å anta at rangeringsgrunnlaget ikke gir et riktig bilde av søkerens kvalifikasjoner.</article></article><article class="legalArticle" data-lovdata-URL="LTI/forskrift/2007-05-10-1849/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Frist for innsending av dokumentasjon</span></h2><article class="legalP" id="paragraf-10-ledd-1">All utdanning, praksis og andre forhold som skal gi grunnlag for opptak, må være dokumentert med attesterte kopier ved søknadsfristens utløp.</article><article class="legalP" id="paragraf-10-ledd-2">Søkere som avslutter utdanning som gir grunnlag for opptak etter søknadsfristens utløp, må sende inn foreløpig dokumentasjon innen angitt frist. Avdelingene fastsetter frist for innsending av endelig dokumentasjon</article></article><article class="legalArticle" data-lovdata-URL="LTI/forskrift/2007-05-10-1849/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utsettelse av studieplass</span></h2><article class="legalP" id="paragraf-11-ledd-1">Tildelt studieplass kan reserveres til året etter dersom det foreligger tungtveiende grunner og studiet tilbys hvert år. Det gis ikke ytterligere utsettelse ut over dette.</article></article><article class="legalArticle" data-lovdata-URL="LTI/forskrift/2007-05-10-1849/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opptakskomité</span></h2><article class="legalP" id="paragraf-12-ledd-1">Avdelingsstyret oppnevner en opptakskomité med ansvar for opptak til studier med lokalt opptak.</article></article><article class="legalArticle" data-lovdata-URL="LTI/forskrift/2007-05-10-1849/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft for opptak til studier med søknadsfrist fra og med 1. september 2007.</article></article></main></body></html>