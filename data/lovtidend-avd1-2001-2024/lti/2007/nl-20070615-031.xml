<!DOCTYPE html><html lang="no"><head><title>Lov om endringer i bioteknologiloven (preimplantasjonsdiagnostikk og forskning på overtallige befruktede egg)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2007-06-15-31</dd><dt class="dokid">DokumentID</dt><dd class="dokid">LTI/lov/2007-06-15-31</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 6 s 678</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2003-12-05-100</li></ul></dd><dt class="dateOfPublication">Kunngjort</dt><dd class="dateOfPublication">2007-06-15</dd><dt class="journalNumber">Journalnummer</dt><dd class="journalNumber">2007-0424</dd><dt class="titleShort">Korttittel</dt><dd class="titleShort">Endringslov til bioteknologiloven</dd><dt class="title">Tittel</dt><dd class="title">Lov om endringer i bioteknologiloven (preimplantasjonsdiagnostikk og forskning på overtallige befruktede egg)</dd><dt class="miscInformation">Annet om dokumentet</dt><dd class="miscInformation">Ot.prp.nr.26 (2006–2007), Innst.O.nr.62 (2006–2007) og Besl.O.nr.73 (2006–2007). Odels- og lagtingsvedtak hhv. 24. og 31. mai 2007. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2007-06-15-31</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i bioteknologiloven (preimplantasjonsdiagnostikk og forskning på overtallige befruktede egg)<ul class="tocSubUl"><li>I<ul class="tocSubUl"><li>§ 2-14. Opplæring og kvalitetssikring</li><li>§ 2A-1. Genetisk undersøkelse av befruktede egg</li><li>§ 2A-2. Samtykke</li><li>§ 2A-3. Informasjon og genetisk veiledning</li><li>§ 2A-4. Behandling av søknader om preimplantasjonsdiagnostikk</li><li>§ 2A-5. Rapportering</li><li>§ 2A-6. Behandling i utlandet</li><li>§ 2A-7. Generelle vilkår for assistert befruktning</li><li>§ 2A-8. Godkjenning og rapporteringsplikt</li><li>§ 3-1. Bruk av overtallige befruktede egg til forskning</li><li>§ 3-2. Vilkår for bruk av overtallige befruktede egg til forskning</li><li>§ 3-3. Etisk vurdering og godkjenning</li><li>§ 3-4. Informasjon og samtykke</li><li>§ 3-5. Forbud mot framstilling av menneskeembryoer ved kloning m.m.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2007-06-15-31" id="dokument"><h1>Lov om endringer i bioteknologiloven (preimplantasjonsdiagnostikk og forskning på overtallige befruktede egg)</h1><section class="section" data-name="kapI" id="kapittel-1" data-lovdata-URL="LTI/lov/2007-06-15-31/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 5. desember 2003 nr. 100 om humanmedisinsk bruk av bioteknologi m.m. (bioteknologiloven) gjøres følgende endringer:</article> <article class="defaultP" margin-top="true">§ 2-4 annet ledd oppheves.</article> <article class="defaultP" margin-top="true">§ 2-14 skal lyde:</article><article class="futureLegalArticle" data-name="§2-14" id="kapittel-1-foreslåttparagraf-1"><span class="futureLegalArticleHeader">§ 2-14. <span class="legalArticleTitle">Opplæring og kvalitetssikring</span></span><article class="legalP" id="kapittel-1-foreslåttparagraf-1-ledd-1">Ubefruktede egg som er hentet ut i forbindelse med befruktning utenfor kroppen, men som ikke egner seg for dette formål, kan anvendes til opplæring i og kvalitetssikring av etablerte metoder for assistert befruktning. Eggene skal destrueres etter endt forsøk.</article><article class="legalP" id="kapittel-1-foreslåttparagraf-1-ledd-2">Overtallige befruktede egg kan anvendes til opplæring i og kvalitetssikring av etablerte metoder for assistert befruktning og preimplantasjonsdiagnostikk. Vilkårene for forskning på overtallige befruktede egg i § 3-2 annet, tredje og fjerde ledd gjelder tilsvarende.</article><article class="legalP" id="kapittel-1-foreslåttparagraf-1-ledd-3">Ubefruktede og befruktede egg som nevnt i første og annet ledd kan bare anvendes til opplæring og kvalitetssikring etter frivillig, uttrykkelig og informert samtykke fra paret som mottar fertilitetsbehandling. Frivillig, uttrykkelig og informert samtykke skal også innhentes fra sædgiver dersom det benyttes donorsæd.</article></article> <article class="defaultP" margin-top="true">§ 2-15 første ledd skal lyde:</article><article class="legalP" id="kapittel-1-ledd-2">Befruktede egg kan ikke innsettes i livmoren til en annen kvinne enn den kvinnen eggcellen stammer fra.</article> <article class="defaultP" margin-top="true">§ 2-16 annet og tredje ledd skal lyde:</article><article class="legalP" id="kapittel-1-ledd-3">Etter fem år skal befruktede egg destrueres eller avgis til opplæring og kvalitetssikring jf. § 2-14 eller forskning jf. kapittel 3.</article><article class="legalP" id="kapittel-1-ledd-4">Lagrede befruktede egg skal ikke benyttes til reproduksjon når kvinnen eller mannen i paret som har søkt assistert befruktning, er død eller ikke lenger har samtykkekompetanse.</article> <article class="defaultP" margin-top="true">Nytt kapittel 2 A skal lyde:</article><span class="futuretitle" id="kapittel-1-foreslåttittel-1">Kapittel 2 A. Preimplantasjonsdiagnostikk m.m.</span><article class="futureLegalArticle" data-name="§2A-1" id="kapittel-1-foreslåttparagraf-2"><span class="futureLegalArticleHeader">§ 2A-1. <span class="legalArticleTitle">Genetisk undersøkelse av befruktede egg</span></span><article class="legalP" id="kapittel-1-foreslåttparagraf-2-ledd-1">Med preimplantasjonsdiagnostikk menes en genetisk undersøkelse av befruktede egg utenfor kroppen før innsetting i livmoren, herunder undersøkelse av kjønn.</article><article class="legalP" id="kapittel-1-foreslåttparagraf-2-ledd-2">Preimplantasjonsdiagnostikk kan bare tilbys par der en eller begge er bærere av alvorlig monogen eller kromosomal arvelig sykdom og det er stor fare for at sykdommen kan overføres til et kommende barn.</article><article class="legalP" id="kapittel-1-foreslåttparagraf-2-ledd-3">Preimplantasjonsdiagnostikk kan i tillegg utføres for å undersøke vevstype med sikte på å få et vevstypelikt barn som kan være stamcelledonor for et søsken med alvorlig, arvelig sykdom.</article><article class="legalP" id="kapittel-1-foreslåttparagraf-2-ledd-4">Preimplantasjonsdiagnostikk skal ikke benyttes til å kartlegge eller velge andre egenskaper ved det befruktede egget, enn det som fremgår av paragrafen her.</article><article class="legalP" id="kapittel-1-foreslåttparagraf-2-ledd-5">Befruktede egg som utvelges, må ikke genetisk modifiseres.</article></article><article class="futureLegalArticle" data-name="§2A-2" id="kapittel-1-foreslåttparagraf-3"><span class="futureLegalArticleHeader">§ 2A-2. <span class="legalArticleTitle">Samtykke</span></span><article class="legalP" id="kapittel-1-foreslåttparagraf-3-ledd-1">Før preimplantasjonsdiagnostikk foretas, må paret som søker behandlingen, gi skriftlig, informert samtykke.</article></article><article class="futureLegalArticle" data-name="§2A-3" id="kapittel-1-foreslåttparagraf-4"><span class="futureLegalArticleHeader">§ 2A-3. <span class="legalArticleTitle">Informasjon og genetisk veiledning</span></span><article class="legalP" id="kapittel-1-foreslåttparagraf-4-ledd-1">Før søknad om preimplantasjonsdiagnostikk fremmes for nemnda jf. § 2A-4, skal paret motta nøytral informasjon og genetisk veiledning, herunder opplysninger om risiko forbundet med behandlingen, belastningen for kvinnen og sannsynligheten for å lykkes med behandlingen.</article></article><article class="futureLegalArticle" data-name="§2A-4" id="kapittel-1-foreslåttparagraf-5"><span class="futureLegalArticleHeader">§ 2A-4. <span class="legalArticleTitle">Behandling av søknader om preimplantasjonsdiagnostikk</span></span><article class="legalP" id="kapittel-1-foreslåttparagraf-5-ledd-1">Preimplantasjonsdiagnostikk som nevnt i § 2A-1 kan bare utføres etter tillatelse fra en nemnd som departementet oppnevner. Nemndas vedtak kan ikke påklages.</article><article class="legalP" id="kapittel-1-foreslåttparagraf-5-ledd-2">I sin vurdering av om det skal gis tillatelse til preimplantasjonsdiagnostikk, skal nemnda ta stilling til om det foreligger stor fare for overføring av alvorlig monogen eller kromosomal arvelig sykdom. Sykdommens alvorlighetsgrad må vurderes konkret i det enkelte tilfellet, ut fra kriterier som redusert livslengde, hvilke smerter og belastninger sykdommen fører med seg og hvilke lindrende eller livsforlengende behandlingsmuligheter som finnes.</article><article class="legalP" id="kapittel-1-foreslåttparagraf-5-ledd-3">Dersom det i tillegg til å utelukke alvorlig, arvelig sykdom som nevnt i annet ledd er aktuelt å undersøke befruktede eggs vevstype, kan nemnda bare gi tillatelse til dette dersom følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-3-punkt-1"><article class="legalP" id="kapittel-1-foreslåttparagraf-5-ledd-3-punkt-1-ledd-1">behandling med søskendonasjon av friske, forlikelige stamceller med stor sannsynlighet er egnet til å kurere et sykt søsken</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-3-punkt-2"><article class="legalP" id="kapittel-1-foreslåttparagraf-5-ledd-3-punkt-2-ledd-1">hensynet til det syke barnet vurderes opp mot belastningene for et framtidig søsken</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-3-punkt-3"><article class="legalP" id="kapittel-1-foreslåttparagraf-5-ledd-3-punkt-3-ledd-1">donor født etter preimplantasjonsdiagnostikk med vevstyping ikke utsettes for uakseptable inngrep.</article></article></li></ul></article><article class="legalP" id="kapittel-1-foreslåttparagraf-5-ledd-4">Nemnda må vurdere om de forventede kostnadene knyttet til preimplantasjonsdiagnostikk står i et rimelig forhold til effekten av behandlingen.</article><article class="legalP" id="kapittel-1-foreslåttparagraf-5-ledd-5">Kongen kan i forskrift gi nærmere bestemmelser om nemndas organisering, sammensetning og saksbehandling.</article></article><article class="futureLegalArticle" data-name="§2A-5" id="kapittel-1-foreslåttparagraf-6"><span class="futureLegalArticleHeader">§ 2A-5. <span class="legalArticleTitle">Rapportering</span></span><article class="legalP" id="kapittel-1-foreslåttparagraf-6-ledd-1">Nemnda skal avgi en årlig rapport til departementet om nemndbehandlede saker, herunder antall saker, hvilke sykdommer sakene gjaldt, utfallet av saksbehandlingen og nemndas begrunnelser for å avslå eller innvilge søknaden.</article></article><article class="futureLegalArticle" data-name="§2A-6" id="kapittel-1-foreslåttparagraf-7"><span class="futureLegalArticleHeader">§ 2A-6. <span class="legalArticleTitle">Behandling i utlandet</span></span><article class="legalP" id="kapittel-1-foreslåttparagraf-7-ledd-1">Dersom nemnda finner at preimplantasjonsdiagnostikk skal tilbys, og behandling ikke kan utføres forsvarlig i Norge etter aksepterte metoder, skal tjenesten kjøpes i utlandet. Dette gjelder uavhengig av om vilkårene i pasientrettighetsloven § 2-1 femte ledd er oppfylt.</article><article class="legalP" id="kapittel-1-foreslåttparagraf-7-ledd-2">Nemnda avgjør hvilken institusjon i utlandet paret kan få behandling ved. Avgjørelsen skal bygge på dokumentert kunnskap om faglig forsvarlig praksis og bred erfaring ved institusjonen.</article></article><article class="futureLegalArticle" data-name="§2A-7" id="kapittel-1-foreslåttparagraf-8"><span class="futureLegalArticleHeader">§ 2A-7. <span class="legalArticleTitle">Generelle vilkår for assistert befruktning</span></span><article class="legalP" id="kapittel-1-foreslåttparagraf-8-ledd-1">De alminnelige reglene for befruktning utenfor kroppen i kapittel 2 i loven her gjelder også for par som søker preimplantasjonsdiagnostikk. Kravet om befruktningsudyktighet i § 2-4 gjelder ikke.</article></article><article class="futureLegalArticle" data-name="§2A-8" id="kapittel-1-foreslåttparagraf-9"><span class="futureLegalArticleHeader">§ 2A-8. <span class="legalArticleTitle">Godkjenning og rapporteringsplikt</span></span><article class="legalP" id="kapittel-1-foreslåttparagraf-9-ledd-1">Preimplantasjonsdiagnostikk kan bare finne sted ved virksomhet som er godkjent av departementet for å utføre slik behandling. Departementet kan i vedtaket sette nærmere vilkår for godkjenningen.</article><article class="legalP" id="kapittel-1-foreslåttparagraf-9-ledd-2">Virksomhet som er godkjent etter første ledd, skal avgi skriftlig rapport til departementet om virksomheten. Departementet fastsetter nærmere regler om rapporteringsplikten.</article></article> <article class="defaultP" margin-top="true">Overskriften til kapittel 3 skal lyde:</article><span class="futuretitle" id="kapittel-1-foreslåttittel-2">Kapittel 3. Forskning på overtallige befruktede egg, kloning m.m.</span> <article class="defaultP" margin-top="true">§ 3-1 skal lyde:</article><article class="futureLegalArticle" data-name="§3-1" id="kapittel-1-foreslåttparagraf-10"><span class="futureLegalArticleHeader">§ 3-1. <span class="legalArticleTitle">Bruk av overtallige befruktede egg til forskning</span></span><article class="legalP" id="kapittel-1-foreslåttparagraf-10-ledd-1">Overtallige befruktede egg og celler som stammer fra overtallige befruktede egg, kan bare anvendes til forskning når formålet er:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-10-ledd-1-punkt-1"><article class="legalP" id="kapittel-1-foreslåttparagraf-10-ledd-1-punkt-1-ledd-1">å utvikle og forbedre metoder og teknikker for befruktning utenfor kroppen i den hensikt å oppnå graviditet</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-10-ledd-1-punkt-2"><article class="legalP" id="kapittel-1-foreslåttparagraf-10-ledd-1-punkt-2-ledd-1">å utvikle og forbedre metoder og teknikker for genetisk undersøkelse av befruktede egg med henblikk på å fastslå om det foreligger alvorlig monogen eller kromosomal arvelig sykdom (preimplantasjonsdiagnostikk)</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-10-ledd-1-punkt-3"><article class="legalP" id="kapittel-1-foreslåttparagraf-10-ledd-1-punkt-3-ledd-1">å oppnå ny kunnskap med sikte på framtidig behandling av alvorlig sykdom hos mennesker.</article></article></li></ul></article></article> <article class="defaultP" margin-top="true">Ny § 3-2 skal lyde:</article><article class="futureLegalArticle" data-name="§3-2" id="kapittel-1-foreslåttparagraf-11"><span class="futureLegalArticleHeader">§ 3-2. <span class="legalArticleTitle">Vilkår for bruk av overtallige befruktede egg til forskning</span></span><article class="legalP" id="kapittel-1-foreslåttparagraf-11-ledd-1">Forskning som nevnt i § 3-1 er kun tillatt på befruktede egg som har blitt overtallige etter befruktning utenfor kroppen med sikte på fertilitetsbehandling eller preimplantasjonsdiagnostikk. Det er ikke tillatt å befrukte egg for forskningsformål alene.</article><article class="legalP" id="kapittel-1-foreslåttparagraf-11-ledd-2">Forskning på befruktede egg må ikke foretas senere enn 14 dager etter at egget ble befruktet. Den tiden befruktede egg er lagret nedfryst, medregnes ikke.</article><article class="legalP" id="kapittel-1-foreslåttparagraf-11-ledd-3">Befruktede egg som har vært gjenstand for forskning må ikke settes inn i en kvinne, men skal destrueres.</article><article class="legalP" id="kapittel-1-foreslåttparagraf-11-ledd-4">Forskning som medfører genetiske forandringer som kan gå i arv hos mennesker, er ikke tillatt.</article></article> <article class="defaultP" margin-top="true">Ny § 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-12"><span class="futureLegalArticleHeader">§ 3-3. <span class="legalArticleTitle">Etisk vurdering og godkjenning</span></span><article class="legalP" id="kapittel-1-foreslåttparagraf-12-ledd-1">Forskning, herunder klinisk forskning, som medfører bruk av overtallige befruktede egg og celler som stammer fra overtallige befruktede egg, skal godkjennes av regional komité for medisinsk og helsefaglig forskningsetikk.</article><article class="legalP" id="kapittel-1-foreslåttparagraf-12-ledd-2">Behandlingsformer som forutsetter bruk av celler fra overtallige befruktede egg, skal godkjennes av departementet. Departementet kan i godkjenningsvedtaket stille nærmere vilkår.</article><article class="legalP" id="kapittel-1-foreslåttparagraf-12-ledd-3">Før departementet avgjør om godkjenning etter annet ledd skal gis, skal søknaden forelegges Bioteknologinemnda.</article></article> <article class="defaultP" margin-top="true">Ny § 3-4 skal lyde:</article><article class="futureLegalArticle" data-name="§3-4" id="kapittel-1-foreslåttparagraf-13"><span class="futureLegalArticleHeader">§ 3-4. <span class="legalArticleTitle">Informasjon og samtykke</span></span><article class="legalP" id="kapittel-1-foreslåttparagraf-13-ledd-1">Overtallige befruktede egg kan bare anvendes til forskning og behandling etter frivillig, uttrykkelig og informert samtykke fra paret som mottar assistert befruktning. Før samtykket avgis, skal paret motta informasjon om hva forskningen kan innebære, hvordan den blir utført og annen relevant informasjon.</article><article class="legalP" id="kapittel-1-foreslåttparagraf-13-ledd-2">Dersom befruktning foretas med donorsæd, skal også sæddonor avgi frivillig, uttrykkelig og informert samtykke. Sæddonors samtykke skal innhentes i forbindelse med donasjonen.</article><article class="legalP" id="kapittel-1-foreslåttparagraf-13-ledd-3">Samtykket kan trekkes tilbake i tråd med reglene i biobankloven § 14.</article></article> <article class="defaultP" margin-top="true">§ 3-2 blir ny § 3-5 og skal lyde:</article><article class="futureLegalArticle" data-name="§3-5" id="kapittel-1-foreslåttparagraf-14"><span class="futureLegalArticleHeader">§ 3-5. <span class="legalArticleTitle">Forbud mot framstilling av menneskeembryoer ved kloning m.m.</span></span><article class="legalP" id="kapittel-1-foreslåttparagraf-14-ledd-1">Det er forbudt:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-14-ledd-1-punkt-1"><article class="legalP" id="kapittel-1-foreslåttparagraf-14-ledd-1-punkt-1-ledd-1">å framstille menneskeembryoer ved kloning,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-14-ledd-1-punkt-2"><article class="legalP" id="kapittel-1-foreslåttparagraf-14-ledd-1-punkt-2-ledd-1">å forske på menneskeembryoer og cellelinjer som er dyrket ut fra menneskeembryoer framstilt ved kloning og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-14-ledd-1-punkt-3"><article class="legalP" id="kapittel-1-foreslåttparagraf-14-ledd-1-punkt-3-ledd-1">å framstille embryoer ved kloning ved at arvemateriale fra menneske settes inn i en eggcelle fra dyr.</article></article></li></ul></article><article class="legalP" id="kapittel-1-foreslåttparagraf-14-ledd-2">Med kloning menes teknikker for å framstille arvemessig like kopier.</article></article> <article class="defaultP" margin-top="true">§ 3-3 blir ny § 3-6.</article> <article class="defaultP" margin-top="true">§ 7-1 første ledd første punktum skal lyde:</article><article class="legalP" id="kapittel-1-ledd-5">Medisinsk bruk av bioteknologi m.m. som krever godkjenning etter §§ 2-19, 3-3 annet ledd, 4-2, 5-3 og 6-3 første ledd i denne loven, kan bare finne sted ved virksomheter som er spesielt godkjent av departementet for det aktuelle formål.</article></section><section class="section" data-name="kapII" id="kapittel-2" data-lovdata-URL="LTI/lov/2007-06-15-31/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven gjelder fra den tid Kongen bestemmer. Kongen kan gi nærmere overgangsregler.</article></section></main></body></html>