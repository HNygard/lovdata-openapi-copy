<!DOCTYPE html><html lang="no"><head><title>Lov om endringer i lov 24. juni 1994 nr. 39 om sjøfarten (sjøloven) og om samtykke til ratifikasjon av den internasjonale konvensjon 2001 om erstatningsansvar for bunkersoljesølskade</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2007-12-21-128</dd><dt class="dokid">DokumentID</dt><dd class="dokid">LTI/lov/2007-12-21-128</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 13 s 1865</dd><dt class="dateInForce">I kraft fra</dt><dd class="dateInForce">2007-12-21, Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1994-06-24-39</li><li>lov/2005-01-07-2</li></ul></dd><dt class="dateOfPublication">Kunngjort</dt><dd class="dateOfPublication">2007-12-21 15:45</dd><dt class="journalNumber">Journalnummer</dt><dd class="journalNumber">2007-1122</dd><dt class="titleShort">Korttittel</dt><dd class="titleShort">Endringslov til sjøloven mv.</dd><dt class="title">Tittel</dt><dd class="title">Lov om endringer i lov 24. juni 1994 nr. 39 om sjøfarten (sjøloven) og om samtykke til ratifikasjon av den internasjonale konvensjon 2001 om erstatningsansvar for bunkersoljesølskade</dd><dt class="miscInformation">Annet om dokumentet</dt><dd class="miscInformation">Ot.prp.nr.77 (2006–2007), Innst.O.nr.17 (2007–2008) og Besl.O.nr.26 (2007–2008). Odels- og lagtingsvedtak hhv. 5. og 13. desember 2007. Fremmet av Justis- og politidepartementet.</dd><dt class="refid">RefID</dt><dd class="refid">lov/2007-12-21-128</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 24. juni 1994 nr. 39 om sjøfarten (sjøloven) og om samtykke til ratifikasjon av den internasjonale konvensjon 2001 om erstatningsansvar for bunkersoljesølskade<ul class="tocSubUl"><li>I<ul class="tocSubUl"><li>§ 183. Objektivt ansvar for skipets eier ved forurensningsskade forårsaket av bunkersolje, definisjoner</li><li>§ 184. Ansvarsfritak</li><li>§ 185. Ansvarsbegrensning og kanalisering av ansvar</li><li>§ 186. Forsikringsplikt, sertifikat</li><li>§ 187. Sanksjoner ved forsømt forsikringsplikt m.m.</li><li>§ 188. Krav mot forsikringsgiveren</li><li>§ 189. Norske domstolers kompetanse og anerkjennelse og fullbyrdelse av dommer</li><li>§ 190. Virkeområdet for reglene i §§ 183 til 189</li></ul></li><li>II</li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2007-12-21-128" id="dokument"><h1>Lov om endringer i lov 24. juni 1994 nr. 39 om sjøfarten (sjøloven) og om samtykke til ratifikasjon av den internasjonale konvensjon 2001 om erstatningsansvar for bunkersoljesølskade</h1><article class="defaultP" data-text-size="small">Endringer i følgende annen lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 7. januar 2005 nr. 2 om endringer i lov 24. juni 1994 nr. 39 om sjøfarten (sjøloven) og i enkelte andre lover.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2007-12-21-128/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 24. juni 1994 nr. 39 om sjøfarten (sjøloven) gjøres følgende endringer:</article> <article class="defaultP" margin-top="true">Kapitteloverskriften til kapittel 10 plasseres mellom § 182 og § 183 og skal lyde:</article><span class="futuretitle" id="kapittel-1-foreslåttittel-1">Kapittel 10 Ansvar for skade ved oljesøl</span> <article class="defaultP" margin-top="true">Nytt avsnitt I skal lyde:</article><span class="futuretitle" id="kapittel-1-foreslåttittel-2">I</span><span class="futuretitle" id="kapittel-1-foreslåttittel-3">Ansvar og erstatning etter reglene i den internasjonale konvensjon 2001 om erstatning for bunkersoljesølskade (bunkerskonvensjonen)</span><article class="futureLegalArticle" data-name="§183" id="kapittel-1-foreslåttparagraf-1"><span class="futureLegalArticleHeader">§ 183. <span class="legalArticleTitle">Objektivt ansvar for skipets eier ved forurensningsskade forårsaket av bunkersolje, definisjoner</span></span><article class="legalP" id="kapittel-1-foreslåttparagraf-1-ledd-1">Skipets eier er uansett skyld ansvarlig for forurensingsskade forårsaket av bunkersolje. § 191 første ledd annet og tredje punktum gjelder tilsvarende.</article><article class="legalP" id="kapittel-1-foreslåttparagraf-1-ledd-2">Med forurensningsskade forårsaket av bunkersolje forstås i §§ 183 til 190:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">Skade eller tap som oppstår utenfor skipet, som skyldes forurensning voldt av bunkersolje som unnslipper eller tømmes fra skipet. Skade ved forringelse av miljøet, omfatter i tillegg til tapt fortjeneste likevel bare utgifter til rimelige tiltak for gjenoppretting som har vært eller vil bli foretatt.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">Utgifter, skade eller tap som følge av rimelige tiltak som er truffet etter en hendelse som forårsaker eller medfører umiddelbar og betydelig fare for skade som nevnt i bokstav a, og som har til formål å avverge eller begrense slik skade.</article></article></li></ul></article><article class="legalP" id="kapittel-1-foreslåttparagraf-1-ledd-3">Med skip forstås i §§ 183 til 190 ethvert sjøgående fartøy eller annen flytende innretning på sjøen som ikke er omfattet av sjøloven § 191 tredje ledd.</article><article class="legalP" id="kapittel-1-foreslåttparagraf-1-ledd-4">Med bunkersolje forstås alle oljer som inneholder hydrokarboner, herunder smøreolje, til bruk til skipets drift eller fremdrift, samt alle rester av slik olje.</article><article class="legalP" id="kapittel-1-foreslåttparagraf-1-ledd-5">Med skipets eier forstås i §§ 183 til 190 eieren, herunder den registrerte eieren, rederen, bareboatbefrakteren, disponenten eller andre som står for sentrale funksjoner knyttet til driften av skipet.</article><article class="legalP" id="kapittel-1-foreslåttparagraf-1-ledd-6">Med registrert eier forstås i §§ 183 til 190 den som står oppført i skipsregisteret som eier, eller hvis skipet ikke er registrert, den som eier skipet.</article><article class="legalP" id="kapittel-1-foreslåttparagraf-1-ledd-7">Eies skipet av en stat, gjelder § 191 femte ledd annet punktum tilsvarende.</article><article class="legalP" id="kapittel-1-foreslåttparagraf-1-ledd-8">Med bunkerskonvensjonen forstås den internasjonale konvensjon 2001 om erstatningsansvar for bunkersoljesølskade.</article><article class="legalP" id="kapittel-1-foreslåttparagraf-1-ledd-9">Med konvensjonsstat forstås i §§ 183 til 190 stat som har sluttet seg til bunkerskonvensjonen.</article></article><article class="futureLegalArticle" data-name="§184" id="kapittel-1-foreslåttparagraf-2"><span class="futureLegalArticleHeader">§ 184. <span class="legalArticleTitle">Ansvarsfritak</span></span><article class="legalP" id="kapittel-1-foreslåttparagraf-2-ledd-1">Reglene om ansvarsfritak og om lemping av ansvaret i § 192 gjelder tilsvarende for ansvaret etter §§ 183 til 190.</article></article><article class="futureLegalArticle" data-name="§185" id="kapittel-1-foreslåttparagraf-3"><span class="futureLegalArticleHeader">§ 185. <span class="legalArticleTitle">Ansvarsbegrensning og kanalisering av ansvar</span></span><article class="legalP" id="kapittel-1-foreslåttparagraf-3-ledd-1">Erstatningskrav mot skipets eier for forurensningsskade forårsaket av bunkersolje kan bare gjøres gjeldende etter reglene i §§ 183 til 190. Reglene om kanalisering av ansvar mv. i § 193 annet og tredje ledd gjelder tilsvarende for ansvaret etter §§ 183 til 190. Regelen om at ansvar ikke kan gjøres gjeldende, jf. § 193, skal likevel ikke gjelde for personer som er omfattet av definisjonen av «skipets eier» i § 183 femte ledd.</article><article class="legalP" id="kapittel-1-foreslåttparagraf-3-ledd-2">For begrensning av ansvaret til skipets eier gjelder reglene i kapittel 9.</article></article><article class="futureLegalArticle" data-name="§186" id="kapittel-1-foreslåttparagraf-4"><span class="futureLegalArticleHeader">§ 186. <span class="legalArticleTitle">Forsikringsplikt, sertifikat</span></span><article class="legalP" id="kapittel-1-foreslåttparagraf-4-ledd-1">Registrert eier av et norsk skip med bruttotonnasje som, beregnet etter vedlegg I til den internasjonale skipsmålingskonvensjonen 1969, overstiger 1000 tonn, plikter å ha godkjent forsikring eller annen sikkerhet som dekker ansvar som nevnt i § 183 opp til de ansvarsgrenser som følger av London-konvensjonen 1976 om begrensning av sjørettslige krav slik den er endret ved endringsprotokollen av 1996, jf. ansvarsgrensene i § 175. Det skal utstedes sertifikat som bekrefter at det foreligger slik forsikring eller sikkerhet. Uten gyldig sertifikat må skipet ikke seile under norsk flagg.</article><article class="legalP" id="kapittel-1-foreslåttparagraf-4-ledd-2">Bestemmelsen i første ledd første punktum gjelder tilsvarende for utenlandsk skip med bruttotonnasje som overstiger 1000 tonn, som anløper eller forlater havn eller annen laste- eller losseplass i Norge eller på den norske delen av kontinentalsokkelen. Er skipet registrert i en konvensjonsstat, skal det ha sertifikat etter konvensjonen som viser at det foreligger forsikring eller annen sikkerhet. Annet punktum gjelder tilsvarende for skip som er registrert i en stat som ikke er konvensjonsstat.</article><article class="legalP" id="kapittel-1-foreslåttparagraf-4-ledd-3">For skip som eies av den norske stat eller av en annen stat, gjelder reglene i § 197 tredje ledd tilsvarende.</article><article class="legalP" id="kapittel-1-foreslåttparagraf-4-ledd-4">Departementet gir i forskrift regler om forsikring og sikkerhetsstillelse, herunder om hvilke vilkår forsikringen eller sikkerheten må oppfylle for å kunne godkjennes, samt om sertifikater og deres form, innhold, utstedelse og gyldighet, herunder at en institusjon eller organisasjon kan utstede sertifikat, og om bruk av og registrering av elektroniske sertifikater.</article></article><article class="futureLegalArticle" data-name="§187" id="kapittel-1-foreslåttparagraf-5"><span class="futureLegalArticleHeader">§ 187. <span class="legalArticleTitle">Sanksjoner ved forsømt forsikringsplikt m.m.</span></span><article class="legalP" id="kapittel-1-foreslåttparagraf-5-ledd-1">Reglene i § 199 gjelder tilsvarende når et skip ikke har påbudt forsikring eller annen sikkerhet eller påbudt sertifikat etter reglene i § 186.</article></article><article class="futureLegalArticle" data-name="§188" id="kapittel-1-foreslåttparagraf-6"><span class="futureLegalArticleHeader">§ 188. <span class="legalArticleTitle">Krav mot forsikringsgiveren</span></span><article class="legalP" id="kapittel-1-foreslåttparagraf-6-ledd-1">Erstatningskrav for forurensningsskade forårsaket av bunkersolje kan reises direkte mot den som har ytet pliktig forsikring eller stilt sikkerhet etter § 186 for skipets eiers erstatningsansvar etter § 183 (forsikringsgiveren). Forsikringsgiveren kan gjøre gjeldende begrensning av ansvaret, selv om skipets eier ikke har rett til ansvarsbegrensning.</article><article class="legalP" id="kapittel-1-foreslåttparagraf-6-ledd-2">Ved krav mot forsikringsgiveren som nevnt i første ledd, kan forsikringsgiveren også gjøre gjeldende de fritaksgrunner som skipets eier selv kunne gjort gjeldende. Derimot kan forsikringsgiveren overfor fordringshaverne ikke gjøre gjeldende innsigelser som forsikringsgiveren kan gjøre gjeldende overfor skipets eier. Forsikringsgiveren kan likevel gjøre gjeldende den innsigelse at skaden skyldes forsettlig feil av den registrerte eieren selv.</article><article class="legalP" id="kapittel-1-foreslåttparagraf-6-ledd-3">Når erstatningskrav som nevnt i første ledd omfattes av reglene om begrensning av ansvaret i § 172 a jf. § 175 a, kan også den delen av kravet som overstiger det beløpet som er dekket av den pliktige forsikringen etter § 186 jf. § 175, reises direkte mot den som har ytet forsikring eller stilt sikkerhet som dekker den overskytende delen av erstatningsansvaret. For slike krav gjelder reglene i første ledd annet punktum og annet ledd tilsvarende.</article></article><article class="futureLegalArticle" data-name="§189" id="kapittel-1-foreslåttparagraf-7"><span class="futureLegalArticleHeader">§ 189. <span class="legalArticleTitle">Norske domstolers kompetanse og anerkjennelse og fullbyrdelse av dommer</span></span><article class="legalP" id="kapittel-1-foreslåttparagraf-7-ledd-1">Reglene i § 203 første og annet ledd om norske domstolers kompetanse gjelder tilsvarende ved søksmål mot skipets eier eller dennes forsikringsgiver om ansvar for forurensningsskade forårsaket av bunkersolje.</article><article class="legalP" id="kapittel-1-foreslåttparagraf-7-ledd-2">Rettskraftig dom mot skipets eier eller dennes forsikringsgiver har bindende virkning her i riket og kan fullbyrdes her når den er tvangskraftig, såfremt dommen er avsagt i en konvensjonsstat og av en domstol som er kompetent til å avgjøre saken etter bunkerskonvensjonen artikkel 9.</article></article><article class="futureLegalArticle" data-name="§190" id="kapittel-1-foreslåttparagraf-8"><span class="futureLegalArticleHeader">§ 190. <span class="legalArticleTitle">Virkeområdet for reglene i §§ 183 til 189</span></span><article class="legalP" id="kapittel-1-foreslåttparagraf-8-ledd-1">Reglene i §§ 183 til 189 om ansvar for forurensningsskade forårsaket av bunkersolje gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-1-punkt-1"><article class="legalP" id="kapittel-1-foreslåttparagraf-8-ledd-1-punkt-1-ledd-1">slik skade oppstått her i riket eller i norsk økonomisk sone,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-1-punkt-2"><article class="legalP" id="kapittel-1-foreslåttparagraf-8-ledd-1-punkt-2-ledd-1">slik skade oppstått i en annen konvensjonsstat eller i en konvensjonsstats økonomiske sone, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-ledd-1-punkt-3"><article class="legalP" id="kapittel-1-foreslåttparagraf-8-ledd-1-punkt-3-ledd-1">utgifter ved tiltak for å avverge eller begrense slik skade, uansett hvor tiltaket er truffet.</article></article></li></ul></article><article class="legalP" id="kapittel-1-foreslåttparagraf-8-ledd-2">§ 206 annet ledd gjelder tilsvarende ved forurensningsskade forårsaket av bunkersolje.</article><article class="legalP" id="kapittel-1-foreslåttparagraf-8-ledd-3">Reglene i §§ 183 til 189 gjelder ikke for krigsskip eller andre skip som eies eller brukes av en fremmed stat, og som på det tidspunkt da bunkersolje unnslipper eller tømmes fra skipet, utelukkende nyttes i statlig, ikke-kommersielt øyemed. §§ 183 til 185 gjelder likevel når skade er oppstått her i riket eller i norsk økonomisk sone, eller det er truffet tiltak for å avverge eller begrense slik skade.</article><article class="legalP" id="kapittel-1-foreslåttparagraf-8-ledd-4">Reglene i §§ 183 til 189 gjelder ikke i den utstrekning de skulle komme i strid med Norges konvensjonsforpliktelser overfor stater som ikke har sluttet seg til bunkerskonvensjonen.</article></article> <article class="defaultP" margin-top="true">Avsnittsoverskriften før § 191 skal lyde:</article><span class="futuretitle" id="kapittel-1-foreslåttittel-4">II</span><span class="futuretitle" id="kapittel-1-foreslåttittel-5">Ansvar og erstatning etter reglene i den internasjonale konvensjon 1992 om erstatningsansvar for oljesølskade (1992-ansvarskonvensjonen) og den internasjonale konvensjon 1992 om opprettelse av et internasjonalt fond for erstatning av oljesølskade (1992-fondskonvensjonen) m.m.</span> <article class="defaultP" margin-top="true">I § 191 gjøres følgende endringer:</article> <article class="defaultP" margin-top="true">Første og annet ledd skal lyde:</article><article class="legalP" id="kapittel-1-ledd-2">Eieren av et skip er uansett skyld ansvarlig for forurensingsskade. Voldes slik forurensningsskade ved en serie hendelser med samme opphav, påhviler ansvaret den som er eier ved den første hendelsen. Er skaden oppstått ved en hendelse som involverer to eller flere skip som hver for seg transporterer olje, er hver eier ansvarlig, men slik at eierne hefter solidarisk for skade som ikke med rimelighet kan henføres til et bestemt skip.</article><article class="legalP" id="kapittel-1-ledd-3">Med forurensningsskade forstås i §§ 191 til 209:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">Skade eller tap som oppstår utenfor skipet og skyldes forurensning voldt av olje som unnslipper eller tømmes fra skipet. Skade ved forringelse av miljøet omfatter i tillegg til tapt fortjeneste likevel bare utgifter til rimelige tiltak for gjenoppretting som har vært eller vil bli foretatt.</article></article></li><li data-li-identifier="b)" data-name="b)"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">Utgifter, skade eller tap som følge av rimelige tiltak som er truffet etter en hendelse som forårsaker eller medfører umiddelbar og betydelig fare for skade som nevnt i bokstav a, og som har til formål å avverge eller begrense slik skade.</article></article></li></ul></article> <article class="defaultP" margin-top="true">Tredje ledd første punktum skal lyde:</article><article class="legalP" id="kapittel-1-ledd-4">Med skip forstås i § 191 til § 209 ethvert sjøgående fartøy eller annen flytende innretning på sjøen som er konstruert eller tilpasset for transport av olje som last i bulk, med mindre annet er sagt, jf. § 208 første ledd.</article> <article class="defaultP" margin-top="true">Femte ledd skal lyde:</article><article class="legalP" id="kapittel-1-ledd-5">Med eier forstås for registrert skip den som står oppført i skipsregisteret som eier, eller, hvis skipet ikke er registrert, den som eier skipet. Eies et skip av en stat, men brukes av et selskap som i denne staten er registrert som skipets bruker, anses likevel selskapet som skipets eier.</article> <article class="defaultP" margin-top="true">Sjette ledd oppheves. Syvende til niende ledd blir nye sjette til åttende ledd.</article> <article class="defaultP" margin-top="true">I § 192 skal første ledd bokstav b lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">i sin helhet skyldes en handling eller unnlatelse av tredjeperson for å volde skade, eller</article></article></li></ul></article> <article class="defaultP" margin-top="true">I § 193 annet ledd gjøres følgende endringer:</article> <article class="defaultP" margin-top="true">bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">medlem av besetningen, ansatte hos eieren eller andre som eieren svarer for,</article></article></li></ul></article> <article class="defaultP" margin-top="true">bokstav e skal lyde:<ul class="defaultList"><li data-li-identifier="e)" data-name="e)"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">noen som treffer tiltak for å avverge eller begrense skade eller tap som er omfattet av § 191, eller</article></article></li></ul></article> <article class="defaultP" margin-top="true">bokstav f skal lyde:<ul class="defaultList"><li data-li-identifier="f)" data-name="f)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">ansatte hos personer som er omfattet av bokstav b, c, d og e, eller andre som personer som nevnt i bokstav b, c, d eller e svarer for, unntatt person som selv har voldt skaden ved forsett eller grov uaktsomhet, og med forståelse av at slik skade sannsynligvis ville oppstå.</article></article></li></ul></article> <article class="defaultP" margin-top="true">§ 197 annet ledd nytt tredje punktum skal lyde:</article><article class="legalP" id="kapittel-1-ledd-6">Annet punktum gjelder tilsvarende for skip registrert i en stat som ikke har sluttet seg til 1992-ansvarskonvensjonen.</article> <article class="defaultP" margin-top="true">§ 198 skal lyde:</article><article class="legalP" id="kapittel-1-ledd-7">Departementet gir nærmere forskrifter om forsikring og sikkerhetsstillelse, herunder om hvilke vilkår forsikringen eller sikkerheten må oppfylle for å kunne godkjennes, samt om sertifikater og deres form, innhold, utstedelse og gyldighet.</article> <article class="defaultP" margin-top="true">§ 201 annet ledd skal lyde:</article><article class="legalP" id="kapittel-1-ledd-8">For fondenes regresskrav mot skipets eier og dennes forsikringsgiver gjelder § 193 første ledd og § 200 tilsvarende. For fondenes regresskrav ellers gjelder alminnelige rettsregler.</article> <article class="defaultP" margin-top="true">§ 203 første ledd skal lyde:</article><article class="legalP" id="kapittel-1-ledd-9">Søksmål mot skipets eier eller dennes forsikringsgiver om ansvar for forurensningsskade hører under norsk domstol dersom forurensningsskaden er oppstått her i riket eller i norsk økonomisk sone eller tiltak er foretatt for å avverge eller begrense slik forurensningsskade.</article> <article class="defaultP" margin-top="true">§ 208 første ledd første punktum skal lyde:</article><article class="legalP" id="kapittel-1-ledd-10">Oppstår det her i riket eller på den norske del av kontinentalsokkelen forurensningsskade voldt av olje som unnslipper eller uttømmes fra annet skip, boreplattform eller liknende flyttbar innretning enn nevnt i § 191 tredje ledd, og skaden ikke er omfattet av reglene i §§ 183 til 190, gjelder reglene i §§ 191 og 192 tilsvarende.</article> <article class="defaultP" margin-top="true">§ 503 første ledd første punktum skal lyde:</article><article class="legalP" id="kapittel-1-ledd-11">Krav om erstatning for forurensningsskade som nevnt i §§ 183, 191, 207 eller 208, eller om erstatning fra Det internasjonale erstatningsfond (1992) faller bort dersom ikke søksmål er reist innen 3 år fra den dag skaden, tapet eller utgiftene oppsto.</article></section><section class="section" data-name="kapII" id="kapittel-2" data-lovdata-URL="LTI/lov/2007-12-21-128/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 7. januar 2005 nr. 2 om endringer i lov 24. juni 1994 nr. 39 om sjøfarten (sjøloven) og i enkelte andre lover oppheves del VII.</article></section><section class="section" data-name="kapIII" id="kapittel-3" data-lovdata-URL="LTI/lov/2007-12-21-128/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Stortinget samtykker i ratifikasjon av den internasjonale konvensjon om erstatningsansvar for bunkersoljesølskade, 2001.</article></section><section class="section" data-name="kapIV" id="kapittel-4" data-lovdata-URL="LTI/lov/2007-12-21-128/KAPITTEL_4"><h2 data-text-align="center">IV</h2><ul class="defaultList"><li data-li-identifier="1." data-name="1."><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">Del I trer i kraft fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article></li><li data-li-identifier="2." data-name="2."><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">Del II og III trer i kraft straks.</article></article></li></ul></section></main></body></html>