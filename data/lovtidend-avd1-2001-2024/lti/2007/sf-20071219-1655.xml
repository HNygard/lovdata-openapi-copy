<!DOCTYPE html><html lang="no"><head><title>Forskrift om gebyrer for Norsk Akkrediterings tjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-12-19-1655</dd><dt class="dokid">DokumentID</dt><dd class="dokid">LTI/forskrift/2007-12-19-1655</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 13 s 1994</dd><dt class="dateInForce">I kraft fra</dt><dd class="dateInForce">2008-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-03-24-270</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-01-26-4/§31</li></ul></dd><dt class="dateOfPublication">Kunngjort</dt><dd class="dateOfPublication">2008-01-04 15:05</dd><dt class="journalNumber">Journalnummer</dt><dd class="journalNumber">2007-1275</dd><dt class="titleShort">Korttittel</dt><dd class="titleShort">Forskrift om gebyrer for NAs tjenester</dd><dt class="title">Tittel</dt><dd class="title">Forskrift om gebyrer for Norsk Akkrediterings tjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 19. desember 2007 med hjemmel i lov 26. januar 2007 nr. 4 om målenheter, måling og normaltid § 31 tredje ledd.</dd><dt class="refid">RefID</dt><dd class="refid">forskrift/2007-12-19-1655</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyrer for Norsk Akkrediterings tjenester<ul class="tocSubUl"><li>§ 1. Generelt</li><li>§ 2. Gebyrtyper</li><li>§ 3. Gebyr for laboratorier</li><li>§ 4. Sertifiseringsorgan</li><li>§ 5. GLP-godkjenning</li><li>§ 6. Inspeksjonsorgan</li><li>§ 7. Tekniske kontrollorgan</li><li>§ 8. Attestasjonsorgan/attestor i forhold til oppdragsgivere innen forsyningssektoren</li><li>§ 9. Miljøkontrollør i henhold til EMAS-ordningen</li><li>§ 10. Manglende fremdrift i søknadsprosessen mv.</li><li>§ 11. Timepris</li><li>§ 12. Reisekostnader</li><li>§ 13. Forfall, purregebyr og forsinkelsesrenter</li><li>§ 14. Delegering</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-12-19-1655" id="dokument"><h1>Forskrift om gebyrer for Norsk Akkrediterings tjenester</h1><article class="legalArticle" data-lovdata-URL="LTI/forskrift/2007-12-19-1655/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt</span></h2><article class="legalP" id="paragraf-1-ledd-1">Denne forskrift inneholder nærmere regler om betaling for de tjenester som utføres av Norsk Akkreditering (NA). I sitt arbeid vil NA dessuten benytte innleide uavhengige bedømmere og innleie av nødvendig utstyr og tjenester. Betaling for dette omfattes også av forskriften.</article></article><article class="legalArticle" data-lovdata-URL="LTI/forskrift/2007-12-19-1655/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gebyrtyper</span></h2><article class="marginIdArticle" id="paragraf-2-punkt-1"><span class="data-marginOriginalId">2.1</span><article class="legalP" id="paragraf-2-punkt-1-ledd-1"><i>Søknadsgebyr</i> skal dekke kostnader ved innledende kontakt med søker, registrering av søknaden og vedlagt dokumentasjon. Gebyr for søknad om ny akkreditering faktureres når virksomheten ikke tidligere er akkreditert for angjeldende akkrediteringsstandard eller når søknaden gjelder godkjenning etter OECDs ordning for God laboratoriepraksis (GLP) og søker ikke har slik godkjenning fra før eller når søknaden gjelder akkreditering som miljøkontrollør og søker ikke tidligere har slik akkreditering. Søknadsgebyr for utvidelse faktureres når virksomheten søker om utvidelse av en tidligere gitt akkreditering.</article></article><article class="marginIdArticle" id="paragraf-2-punkt-2"><span class="data-marginOriginalId">2.2</span><article class="legalP" id="paragraf-2-punkt-2-ledd-1"><i>Saksbehandlingsgebyr</i> omfatter de kostnader NA og deres innleide eksterne bedømmere har i forbindelse med behandlingen av en søknad samt oppfølgning av og ekstraordinær eller gjentatt saksbehandling knyttet til eksisterende akkrediteringer. Gebyret omfatter blant annet organisering av bedømmerlag, forberedelse, gjennomføring, rapportering og oppfølgning av bedømmingsbesøk herunder nødvendig deltakelse for å observere søkers arbeid. Gebyret skal dessuten dekke utgifter knyttet til leie av nødvendig utstyr og tjenester i tilknytning til dette samt gjennomføring av konsultasjoner/møter.</article></article><article class="marginIdArticle" id="paragraf-2-punkt-3"><span class="data-marginOriginalId">2.3</span><article class="legalP" id="paragraf-2-punkt-3-ledd-1"><i>Årsgebyr</i> skal dekke kostnader knyttet til administrasjon av akkrediteringer gitt av NA, herunder løpende kontakt med det akkrediterte organet.</article></article></article><article class="legalArticle" data-lovdata-URL="LTI/forskrift/2007-12-19-1655/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr for laboratorier</span></h2><article class="marginIdArticle" id="paragraf-3-punkt-1"><span class="data-marginOriginalId">3.1</span><article class="legalP" id="paragraf-3-punkt-1-ledd-1">Søknadsgebyr:</article><article class="legalP" id="paragraf-3-punkt-1-ledd-2">Kr 10&#xa0;000,- for søknad om ny akkreditering.</article><article class="legalP" id="paragraf-3-punkt-1-ledd-3">Kr 3&#xa0;000,- for søknad om utvidelse av tidligere gitt akkreditering.</article></article><article class="marginIdArticle" id="paragraf-3-punkt-2"><span class="data-marginOriginalId">3.2</span><article class="legalP" id="paragraf-3-punkt-2-ledd-1">Saksbehandling:</article><article class="legalP" id="paragraf-3-punkt-2-ledd-2">Timebetaling, samt betaling for NAs utgifter ved leie av nødvendig utstyr og tjenester.</article></article><article class="marginIdArticle" id="paragraf-3-punkt-3"><span class="data-marginOriginalId">3.3</span><article class="legalP" id="paragraf-3-punkt-3-ledd-1">Årsgebyr for laboratorier:</article><article class="legalP" id="paragraf-3-punkt-3-ledd-2">Kr 3&#xa0;000,- pr. område. Områdeinndelingen fremgår av vedlegg til søknadsskjema. For laboratorier som har vært akkreditert en del av året, multipliseres årsgebyret med den brøkdelen av året akkrediteringen har vart.</article></article></article><article class="legalArticle" data-lovdata-URL="LTI/forskrift/2007-12-19-1655/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sertifiseringsorgan</span></h2><article class="marginIdArticle" id="paragraf-4-punkt-1"><span class="data-marginOriginalId">4.1</span><article class="legalP" id="paragraf-4-punkt-1-ledd-1">Søknadsgebyr for sertifiseringsorgan:</article><article class="legalP" id="paragraf-4-punkt-1-ledd-2">Kr 10&#xa0;000,- for søknad om ny akkreditering.</article><article class="legalP" id="paragraf-4-punkt-1-ledd-3">Kr 3&#xa0;000,- for søknad om utvidelse av tidligere gitt akkreditering.</article><article class="legalP" id="paragraf-4-punkt-1-ledd-4">Det søkes separat og innvilges separat akkreditering for områdene produktsertifisering, kvalitetssystemsertifisering, miljøstyringssystemsertifisering, sertifisering av systemer for informasjonssikkerhet og personellsertifisering. Dersom det samtidig søkes om akkreditering eller utvidelse av akkreditering som sertifiseringsorgan for kvalitetssystemsertifisering, miljøstyringssystemsertifisering og/eller sertifisering av systemer for informasjonssikkerhet, betales kun ett søknadsgebyr.</article></article><article class="marginIdArticle" id="paragraf-4-punkt-2"><span class="data-marginOriginalId">4.2</span><article class="legalP" id="paragraf-4-punkt-2-ledd-1">Saksbehandling:</article><article class="legalP" id="paragraf-4-punkt-2-ledd-2">Tilsvarende beregning av gebyr som i pkt. 3.2.</article></article><article class="marginIdArticle" id="paragraf-4-punkt-3"><span class="data-marginOriginalId">4.3</span><article class="legalP" id="paragraf-4-punkt-3-ledd-1">Årsgebyr for sertifiseringsorgan:</article></article><article class="marginIdArticle" id="paragraf-4-punkt-4"><span class="data-marginOriginalId">4.3.1</span><article class="legalP" id="paragraf-4-punkt-4-ledd-1">Årsgebyr for sertifiseringsorgan innen områdene kvalitetssystemsertifisering, miljøstyringssystemsertifisering, sertifisering av systemer for informasjonssikkerhet og personellsertifisering er basert på årsomsetningen knyttet til akkreditert sertifiseringsvirksomhet. Dersom sertifiseringsorganet er akkreditert for kvalitetssystemsertifisering, miljøstyringssystemsertifisering og/eller sertifisering av systemer for informasjonssikkerhet, betales kun ett årsgebyr på den samlede omsetningen innenfor de to, henholdsvis tre, aktivitetene. Årsgebyret for personellsertifisering beregnes separat. Utgifter til prøving og inspeksjon inngår ikke i beregningsgrunnlaget dersom det dreier seg om akkreditert prøving og inspeksjon. I motsatt fall inngår slike utgifter i beregningsgrunnlaget. Reisekostnader inngår ikke i beregningsgrunnlaget. Gebyret beregnes som følger:<ul class="defaultList"><li><article class="listArticle" id="paragraf-4-punkt-4-ledd-1-punkt-1"><article class="legalP" id="paragraf-4-punkt-4-ledd-1-punkt-1-ledd-1">1,0&#xa0;% av de første 5 millioner kroner i omsetning.</article></article></li><li><article class="listArticle" id="paragraf-4-punkt-4-ledd-1-punkt-2"><article class="legalP" id="paragraf-4-punkt-4-ledd-1-punkt-2-ledd-1">0,5&#xa0;% for den delen av omsetningen som overstiger 5 millioner kroner.</article></article></li></ul></article><article class="legalP" id="paragraf-4-punkt-4-ledd-2">Minimum årsgebyr er kr 10&#xa0;000,-. For sertifiseringsorgan som har vært akkreditert en del av året, multipliseres årsgebyret med den brøkdelen av året akkrediteringen har vart.</article><article class="legalP" id="paragraf-4-punkt-4-ledd-3">Årsgebyret skal baseres på regnskap for foregående år. Norsk Akkreditering kan kreve at regnskapet skal bekreftes av revisor. Det vil i den enkelte akkreditering bli fastsatt nærmere bestemmelser om betaling av årsgebyret.</article></article><article class="marginIdArticle" id="paragraf-4-punkt-5"><span class="data-marginOriginalId">4.3.2</span><article class="legalP" id="paragraf-4-punkt-5-ledd-1">Årsgebyr for sertifiseringsorgan for produktsertifisering er kr 10&#xa0;000,-. For sertifiseringsorgan som har vært akkreditert en del av året, multipliseres årsgebyret med den brøkdelen av året akkrediteringen har vart.</article></article></article><article class="legalArticle" data-lovdata-URL="LTI/forskrift/2007-12-19-1655/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">GLP-godkjenning</span></h2><article class="legalP" id="paragraf-5-ledd-1">Tilsvarende beregning av gebyr som for laboratorium. Årsgebyret er 3&#xa0;000,- kroner for hvert ekspertiseområde laboratoriet har godkjennelse for, inndelt i henhold til vedlegg til søknadsskjema. Dersom Norsk Akkreditering blir anmodet av norske myndigheter om å utføre inspeksjon, svarer laboratoriet de samme gebyrene som når det selv søker.</article></article><article class="legalArticle" data-lovdata-URL="LTI/forskrift/2007-12-19-1655/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Inspeksjonsorgan</span></h2><article class="legalP" id="paragraf-6-ledd-1">Tilsvarende beregning av gebyr som for laboratorium.</article></article><article class="legalArticle" data-lovdata-URL="LTI/forskrift/2007-12-19-1655/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tekniske kontrollorgan</span></h2><article class="marginIdArticle" id="paragraf-7-punkt-1"><span class="data-marginOriginalId">7.1</span><article class="legalP" id="paragraf-7-punkt-1-ledd-1">I forbindelse med relevante myndigheters utpeking og oppfølging av teknisk kontrollorgan kan NA utføre særskilt evaluering på anmodning fra myndighetene. For slike tjenester fakturerer NA kontrollorganet søknadsgebyr og saksbehandlingsgebyr etter § 3 pkt. 3.1 og 3.2.</article></article></article><article class="legalArticle" data-lovdata-URL="LTI/forskrift/2007-12-19-1655/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Attestasjonsorgan/attestor i forhold til oppdragsgivere innen forsyningssektoren</span></h2><article class="legalP" id="paragraf-8-ledd-1">Tilsvarende beregning av gebyrer som for sertifiseringsorgan.</article></article><article class="legalArticle" data-lovdata-URL="LTI/forskrift/2007-12-19-1655/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Miljøkontrollør i henhold til EMAS-ordningen</span><sup class="footnotereference" data-footnotereferencevalue="1" data-unique-footnote-counter="1">1</sup></h2><article class="marginIdArticle" id="paragraf-9-punkt-1"><span class="data-marginOriginalId">9.1</span><article class="legalP" id="paragraf-9-punkt-1-ledd-1">Tilsvarende beregning av gebyr som for sertifiseringsorgan.</article></article><article class="marginIdArticle" id="paragraf-9-punkt-2"><span class="data-marginOriginalId">9.2</span><article class="legalP" id="paragraf-9-punkt-2-ledd-1">Dersom det samtidig søkes om akkreditering eller utvidelse av akkreditering som sertifiseringsorgan for kvalitetssystemer, miljøstyringssystemer og/eller systemer for informasjonssikkerhet svares kun ett søknadsgebyr.</article></article><article class="marginIdArticle" id="paragraf-9-punkt-3"><span class="data-marginOriginalId">9.3</span><article class="legalP" id="paragraf-9-punkt-3-ledd-1">Dersom miljøkontrolløren samtidig er akkreditert som sertifiseringsorgan for miljøstyringssystemer, kvalitetssystemer og/eller systemer for informasjonssikkerhet svares kun ett årsgebyr basert på den samlede omsetningen innenfor de to, henholdsvis tre eller fire aktivitetene.</article></article><article class="marginIdArticle" id="paragraf-9-punkt-4"><span class="data-marginOriginalId">9.4</span><article class="legalP" id="paragraf-9-punkt-4-ledd-1">For Norsk Akkrediterings lovpålagte overvåking av i utlandet akkrediterte miljøkontrollørers aktivitet i Norge, svares saksbehandlingsgebyr i henhold til § 4 pkt. 4.2.</article></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forurensningsloven 13. mars 1981 nr. 6 § 52c.</article></footer></article><article class="legalArticle" data-lovdata-URL="LTI/forskrift/2007-12-19-1655/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Manglende fremdrift i søknadsprosessen mv.</span></h2><article class="legalP" id="paragraf-10-ledd-1">Påløpt gebyr bortfaller ikke selv om søknaden blir trukket av søker. Dersom ikke pålegg fra NA følges opp innen fastsatte frister eller dersom søkeren i løpet av 6 måneder ikke har kommet videre i søknadsprosessen, kan NA avslå søknaden uten at påløpt gebyr bortfaller.</article></article><article class="legalArticle" data-lovdata-URL="LTI/forskrift/2007-12-19-1655/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Timepris</span></h2><article class="legalP" id="paragraf-11-ledd-1">For Norsk Akkrediterings saksbehandlere og bedømmere er det en fast timepris på 1&#xa0;000 kroner. Ved innleie av eksternt personell vil timeprisen avhenge av den kontrakt NA inngår med disse. Denne timeprisen må ikke ligge vesentlig over det som i relevante miljøer oppfattes som rimelig betaling for den aktuelle kompetansen. Dersom NA har grunn til å anta at timeprisen vil bli høyere enn kunden måtte vente, skal NA spørre kunden om det er ønskelig at kontrakt inngås. Ved innleie av eksternt personell kommer det i tillegg et administrasjons- og harmoniseringsgebyr på kr 100,- pr. time.</article><article class="legalP" id="paragraf-11-ledd-2">For NAs egne og innleide bedømmere vil reisetid bli fakturert med 50&#xa0;% av regulær timepris.</article></article><article class="legalArticle" data-lovdata-URL="LTI/forskrift/2007-12-19-1655/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Reisekostnader</span></h2><article class="legalP" id="paragraf-12-ledd-1">Reiseutgifter i tilknytning til tjenester som nevnt i denne forskrift belastes søker i samsvar med statens satser.</article></article><article class="legalArticle" data-lovdata-URL="LTI/forskrift/2007-12-19-1655/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forfall, purregebyr og forsinkelsesrenter</span></h2><article class="legalP" id="paragraf-13-ledd-1">Gebyr skal betales etter faktura fra Norsk Akkreditering.</article><article class="legalP" id="paragraf-13-ledd-2">Ved for sen betaling påløper purregebyr jf. inkassoloven § 19. Gebyret er kr 50,- ved første og andre gangs purring, og ved betalingsoppfordring.</article><article class="legalP" id="paragraf-13-ledd-3">Ved betaling etter forfallsdato, beregnes forsinkelsesrenter med den sats som er fastsatt i henhold til lov 17. desember 1976 nr. 100 om forsinket betaling m.m.</article></article><article class="legalArticle" data-lovdata-URL="LTI/forskrift/2007-12-19-1655/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Delegering</span></h2><article class="legalP" id="paragraf-14-ledd-1">Departementet kan endre eller oppheve denne forskrift.</article></article><article class="legalArticle" data-lovdata-URL="LTI/forskrift/2007-12-19-1655/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Denne forskrift skal tre i kraft 1. januar 2008. Samtidig oppheves forskrift 24. mars 1995 nr. 270 om gebyrer for Norsk Akkrediterings tjenester.</article></article></main></body></html>