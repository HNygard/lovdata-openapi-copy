<!DOCTYPE html><html lang="no"><head><title>Forskrift om identitetskort (id-kort) på bygge- og anleggsplasser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-30-366</dd><dt class="dokid">DokumentID</dt><dd class="dokid">LTI/forskrift/2007-03-30-366</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 4 s 477</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§1-4</li><li>lov/2005-06-17-62/§4-1</li></ul></dd><dt class="dateOfPublication">Kunngjort</dt><dd class="dateOfPublication">2007-04-02</dd><dt class="journalNumber">Journalnummer</dt><dd class="journalNumber">2007-0263</dd><dt class="titleShort">Korttittel</dt><dd class="titleShort">Forskrift om id-kort på bygg og anlegg</dd><dt class="title">Tittel</dt><dd class="title">Forskrift om identitetskort (id-kort) på bygge- og anleggsplasser.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og inkluderingsdepartementet 30. mars 2007 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 1-4 første ledd og § 4-1 sjette ledd.</dd><dt class="refid">RefID</dt><dd class="refid">forskrift/2007-03-30-366</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om identitetskort (id-kort) på bygge- og anleggsplasser.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Arbeidsgivers plikter</li><li>§ 4. Krav til opplysninger på id-kortet</li><li>§ 5. Gyldighetsperiode</li><li>§ 6. Kortinnehavers ansvar</li><li>§ 7. Tap av id-kort</li><li>§ 8. Straff</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-30-366" id="dokument"><h1>Forskrift om identitetskort (id-kort) på bygge- og anleggsplasser.</h1><article class="legalArticle" data-lovdata-URL="LTI/forskrift/2007-03-30-366/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å ivareta sikkerhet, helse og arbeidsmiljø på bygge- og anleggsplasser.</article></article><article class="legalArticle" data-lovdata-URL="LTI/forskrift/2007-03-30-366/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for virksomhet som utfører arbeid på bygge- og anleggsplasser.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift 21. april 1995 nr. 377 om sikkerhet, helse og arbeidsmiljø på bygge- og anleggsplasser (byggherreforskriften) § 2 a).</article></footer></article><article class="legalArticle" data-lovdata-URL="LTI/forskrift/2007-03-30-366/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Arbeidsgivers plikter</span></h2><article class="legalP" id="paragraf-3-ledd-1">Arbeidsgiver og enkeltpersonforetak skal sørge for at alle som utfører arbeid på bygge- og anleggsplasser skal ha id-kort utstedt av en kortutsteder utpekt av departementet.</article><article class="legalP" id="paragraf-3-ledd-2">Det er et vilkår for utstedelse av id-kort at nærmere angitte opplysningsplikter til offentlige registre er oppfylt. Departementet bestemmer hvilke registreringsplikter som må være oppfylt før id-kort kan utstedes.</article><article class="legalP" id="paragraf-3-ledd-3">Arbeidsgiver plikter å sørge for nødvendig identitetskontroll av arbeidstaker før bestilling av id-kort.</article></article><article class="legalArticle" data-lovdata-URL="LTI/forskrift/2007-03-30-366/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til opplysninger på id-kortet</span></h2><article class="legalP" id="paragraf-4-ledd-1">Id-kortet skal inneholde følgende opplysninger på norsk og engelsk:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">navn på arbeidsgiver eller enkeltpersonforetak</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">organisasjonsnummer for registreringspliktige virksomheter</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">navn på kortinnehaveren</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">bilde av kortinnehaveren</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">fødselsdato og kjønn</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">kortinnehaverens signatur</article></article></li><li data-li-identifier="g)" data-name="g)"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">gyldighetsperiode</article></article></li><li data-li-identifier="h)" data-name="h)"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">kortnummer</article></article></li><li data-li-identifier="i)" data-name="i)"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">navn og adresse til utsteder av kortet.</article></article></li></ul></article></article><article class="legalArticle" data-lovdata-URL="LTI/forskrift/2007-03-30-366/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gyldighetsperiode</span></h2><article class="legalP" id="paragraf-5-ledd-1">Id-kortet skal utstedes for en periode tilsvarende ansettelsesforholdets lengde, men ikke i noe tilfelle for mer enn to år.<br />Ved opphør av arbeidsforholdet/virksomheten eller utløpet av kortets gyldighetsperiode skal arbeidsgiver/enkeltpersonforetak sørge for at id-kortet innleveres og sendes til kortutsteder for makulering.</article></article><article class="legalArticle" data-lovdata-URL="LTI/forskrift/2007-03-30-366/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kortinnehavers ansvar</span></h2><article class="legalP" id="paragraf-6-ledd-1">Id-kortet er personlig og skal ikke overdras til andre.</article><article class="legalP" id="paragraf-6-ledd-2">Ved opphold på bygge- og anleggsplassen skal id-kortet bæres godt synlig, og skal på oppfordring vises til tilsynsmyndighetene, verneombud, koordinator for sikkerhet, helse og arbeidsmiljø og bedrift med ansvar for samordning av vernetiltak etter arbeidsmiljøloven § 2-2.</article></article><article class="legalArticle" data-lovdata-URL="LTI/forskrift/2007-03-30-366/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tap av id-kort</span></h2><article class="legalP" id="paragraf-7-ledd-1">Ved tapt eller stjålet id-kort skal det umiddelbart gis melding til arbeidsgiver. Arbeidsgiver skal umiddelbart melde fra til kortutsteder slik at kortet gjøres ugyldig og nytt kort utstedes. Tilsvarende gjelder for enkeltpersonforetak.</article><article class="legalP" id="paragraf-7-ledd-2">Dersom tapt id-kort kommer til rette skal det sendes kortutsteder for makulering.</article></article><article class="legalArticle" data-lovdata-URL="LTI/forskrift/2007-03-30-366/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Forsettlig eller uaktsom overtredelse av denne forskrift eller vedtak gitt i medhold av denne, eller medvirkning til dette, er straffbart i henhold til arbeidsmiljøloven kapittel 19.</article></article><article class="legalArticle" data-lovdata-URL="LTI/forskrift/2007-03-30-366/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften gjelder fra den tid departementet bestemmer.</article></article></main></body></html>