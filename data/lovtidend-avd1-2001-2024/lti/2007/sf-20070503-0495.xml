<!DOCTYPE html><html lang="no"><head><title>Forskrift om forsøk med tidsubestemt lønnstilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-05-03-495</dd><dt class="dokid">DokumentID</dt><dd class="dokid">LTI/forskrift/2007-05-03-495</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 562</dd><dt class="dateInForce">I kraft fra</dt><dd class="dateInForce">2007-05-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li><li>lov/2004-12-10-76/§13</li><li>lov/2005-06-17-62/§14-9</li><li>lov/1997-02-28-19/§25-13</li></ul></dd><dt class="dateOfPublication">Kunngjort</dt><dd class="dateOfPublication">2007-05-11</dd><dt class="journalNumber">Journalnummer</dt><dd class="journalNumber">2007-0363</dd><dt class="titleShort">Korttittel</dt><dd class="titleShort">Forskrift om tidsubestemt lønnstilskudd</dd><dt class="title">Tittel</dt><dd class="title">Forskrift om forsøk med tidsubestemt lønnstilskudd.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og inkluderingsdepartementet 3. mai 2007 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 og § 13, lov 17. juni 2005 nr. 62 om arbeidsmiljø, arbeidstid og stillingsvern (arbeidsmiljøloven) § 14-9 og lov 28. februar 1997 nr. 19 om folketrygd (folketrygdloven) § 25-13.</dd><dt class="refid">RefID</dt><dd class="refid">forskrift/2007-05-03-495</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøk med tidsubestemt lønnstilskudd.<ul class="tocSubUl"><li>§ 1. Formål og innhold</li><li>§ 2. Målgruppe</li><li>§ 3. Krav til avklaring og dokumentasjon</li><li>§ 4. Ansettelsesforhold</li><li>§ 5. Oppfølgning</li><li>§ 6. Lønn</li><li>§ 7. Tilskudd til arbeidsgiver</li><li>§ 8. Virkeområde</li><li>§ 9. Utbetaling av tilskuddet</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-05-03-495" id="dokument"><h1>Forskrift om forsøk med tidsubestemt lønnstilskudd.</h1><article class="legalArticle" data-lovdata-URL="LTI/forskrift/2007-05-03-495/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og innhold</span></h2><article class="legalP" id="paragraf-1-ledd-1">Tidsubestemt lønnstilskudd skal bidra til å øke mulighetene for ordinært arbeid blant personer med varig og vesentlig nedsatt arbeidsevne samt bidra til å forebygge uførepensjonering.</article><article class="legalP" id="paragraf-1-ledd-2">For å oppnå dette kan det i en tidsubestemt periode gis kompensasjon i form av lønnstilskudd til arbeidsgivere som beholder eller ansetter personer i målgruppen på ordinære lønns- og arbeidsvilkår med sikte på et varig arbeidsforhold. Arbeidstakerne skal utføre ordinære arbeidsoppgaver i en offentlig eller privat virksomhet, og har de samme rettigheter og plikter som andre arbeidstakere.</article><article class="legalP" id="paragraf-1-ledd-3">Opprettelse av arbeidsplasser med lønnstilskudd drøftes med tillitsvalgte i virksomheten der dette er mulig.</article><article class="legalP" id="paragraf-1-ledd-4">Tilskuddets størrelse og varighet skal vurderes regelmessig hvert halvår av Arbeids- og velferdsetaten i samarbeid med virksomheten. Ved bedring i arbeidsevnen eller når andre tiltak vurderes som mer hensiktsmessige skal tilskuddet reduseres eller falle bort.</article><article class="legalP" id="paragraf-1-ledd-5">Ordningen baseres på aktiv medvirkning fra arbeidstaker og arbeidsgivers side.</article></article><article class="legalArticle" data-lovdata-URL="LTI/forskrift/2007-05-03-495/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Tiltaket skal forbeholdes personer i og utenfor arbeidslivet som har varig og vesentlig nedsatt arbeidsevne og hvor alternativet kan være overgang til uførepensjon. Tiltaket skal være vurdert før uførepensjon innvilges. Forsøket omfatter personer med nedsatt arbeidsevne på grunn av helsemessige og/eller sosiale årsaker. Målgruppen kan også omfatte personer som er innvilget gradert eller full uførepensjon.</article></article><article class="legalArticle" data-lovdata-URL="LTI/forskrift/2007-05-03-495/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til avklaring og dokumentasjon</span></h2><article class="legalP" id="paragraf-3-ledd-1">Arbeids- og velferdsetaten skal ha gjennomført og dokumentert en arbeidsevnevurdering før lønnstilskudd innvilges. Andre tiltak og virkemidler skal være prøvd eller vurdert som formidling til annet arbeid og/eller tidsbegrensede tiltak. Personer som har et ansettelsesforhold er først aktuelle for ordningen når arbeidsgivers plikt til tilrettelegging etter arbeidsmiljøloven er oppfylt, jf. arbeidsmiljøloven § 4-6.</article></article><article class="legalArticle" data-lovdata-URL="LTI/forskrift/2007-05-03-495/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansettelsesforhold</span></h2><article class="legalP" id="paragraf-4-ledd-1">Tiltaksdeltakeren skal være fast ansatt som arbeidstaker i hel- eller deltidsstilling.</article><article class="legalP" id="paragraf-4-ledd-2">Dersom det er behov for å prøve ut deltakerens arbeidsevne, kan deltakeren ansettes midlertidig i inntil ett år, jf. arbeidsmiljøloven § 14-9 nr. 1 bokstav d og forskrift 11. november 1983 nr. 1608 til lov om statens tjenestemenn m.m. § 5c.</article></article><article class="legalArticle" data-lovdata-URL="LTI/forskrift/2007-05-03-495/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppfølgning</span></h2><article class="legalP" id="paragraf-5-ledd-1">Arbeids- og velferdsetaten skal sørge for nødvendig oppfølgning av arbeidstaker og arbeidsgiver og utarbeide rutiner som ivaretar dette. Det kan i tillegg ytes oppfølgingsbistand gjennom arbeidsmarkedstiltak ved behov.</article></article><article class="legalArticle" data-lovdata-URL="LTI/forskrift/2007-05-03-495/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lønn</span></h2><article class="legalP" id="paragraf-6-ledd-1">Deltakeren skal ha lønn fra arbeidsgiver i henhold til de avtaler som gjelder for virksomheten.</article></article><article class="legalArticle" data-lovdata-URL="LTI/forskrift/2007-05-03-495/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd til arbeidsgiver</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">I det første året kan det gis inntil 3/4 refusjon av lønn og sosiale utgifter.</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">I de påfølgende årene kan det ytes inntil 2/3 refusjon av lønn og sosiale utgifter.</article></article></li></ul><article class="legalP" id="paragraf-7-ledd-1">Refusjonen er begrenset oppad til maksimalt 5 G per år.</article><article class="legalP" id="paragraf-7-ledd-2">Ved deltidsstilling fastsettes tilskuddet i forhold til stillingsandel.</article><article class="legalP" id="paragraf-7-ledd-3">Tilskuddet fastsettes av Arbeids- og velferdsetaten. Etaten skal i sin vurdering av tilskuddets størrelse og varighet legge vekt på arbeidstakerens yteevne. Lønnstilskuddet skal kompensere for redusert arbeidsevne. Eventuelle utgifter til oppfølging og tilrettelegging mv. dekkes i henhold til annet regelverk.</article></article><article class="legalArticle" data-lovdata-URL="LTI/forskrift/2007-05-03-495/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Virkeområde</span></h2><article class="legalP" id="paragraf-8-ledd-1">Forsøket startes opp i følgende fem fylker:<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Akershus</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Vestfold</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Aust-Agder</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">Nord-Trøndelag</article></article></li><li data-li-identifier="-" data-name="-"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">Finnmark.</article></article></li></ul></article></article><article class="legalArticle" data-lovdata-URL="LTI/forskrift/2007-05-03-495/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av tilskuddet</span></h2><article class="legalP" id="paragraf-9-ledd-1">Tilskuddet utbetales av Arbeids- og velferdsetaten.</article></article><article class="legalArticle" data-lovdata-URL="LTI/forskrift/2007-05-03-495/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft straks.</article></article></main></body></html>