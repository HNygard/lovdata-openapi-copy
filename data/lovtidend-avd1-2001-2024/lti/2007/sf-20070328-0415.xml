<!DOCTYPE html><html lang="no"><head><title>Forskrift om endring i forskrift om begrensning av forurensning (forurensningsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-28-415</dd><dt class="dokid">DokumentID</dt><dd class="dokid">LTI/forskrift/2007-03-28-415</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 4 s 508</dd><dt class="dateInForce">I kraft fra</dt><dd class="dateInForce">2007-03-28</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-931</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§52a</li><li>lov/1981-03-13-6/§52c</li></ul></dd><dt class="dateOfPublication">Kunngjort</dt><dd class="dateOfPublication">2007-04-20</dd><dt class="journalNumber">Journalnummer</dt><dd class="journalNumber">2007-0284</dd><dt class="titleShort">Korttittel</dt><dd class="titleShort">Endr. i forurensningsforskriften</dd><dt class="title">Tittel</dt><dd class="title">Forskrift om endring i forskrift om begrensning av forurensning (forurensningsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 28. mars 2007 med hjemmel i lov 13. mars 1981 nr. 6 om vern mot forurensninger og om avfall (Forurensningsloven) § 52a og § 52c. Jf. EØS-avtalen vedlegg XX nr. 1ea (forordning (EF) nr. 761/2001).</dd><dt class="refid">RefID</dt><dd class="refid">forskrift/2007-03-28-415</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om begrensning av forurensning (forurensningsforskriften).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-28-415" id="dokument"><h1>Forskrift om endring i forskrift om begrensning av forurensning (forurensningsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2007-03-28-415/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 931 om begrensning av forurensning (forurensningsforskriften) gjøres følgende endring:</article> <article class="defaultP" margin-top="true">Kapittel 38 nytt vedlegg 1 til EMAS-forordningen skal lyde:</article><span class="futuretitle" id="kapittel-1-foreslåttittel-1">Vedlegg 1</span> <article class="defaultP" margin-top="true">A. Krav til miljøstyringssystem</article><article class="legalP" id="kapittel-1-ledd-2">Miljøstyringssystemet skal gjennomføres i samsvar med kravene nedenfor (del 4 i NS-EN ISO 14001:2004):*</article> <article class="defaultP" margin-top="true">I-A Krav til miljøstyringssystem</article> <article class="defaultP" margin-top="true">I-A.1. Generelle krav</article><article class="legalP" id="kapittel-1-ledd-3">Organisasjonen skal etablere, dokumentere, iverksette, vedlikeholde og kontinuerlig forbedre et miljøstyringssystem i henhold til de kravene som er beskrevet i dette vedlegg og fastslå hvordan den vil oppfylle disse kravene.</article><article class="legalP" id="kapittel-1-ledd-4">Organisasjonen skal fastsette og dokumentere omfanget av sitt miljøstyringssystem.</article> <article class="defaultP" margin-top="true">I-A.2. Miljøpolitikk</article><article class="legalP" id="kapittel-1-ledd-5">Den øverste ledelsen skal fastsette organisasjonens miljøpolitikk og sikre at miljøpolitikken innenfor det fastsatte omfanget av miljøstyringssystemet<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">er hensiktsmessig for typen, omfanget og miljøpåvirkningene av organisasjonens aktiviteter, produkter og tjenester,</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">omfatter en forpliktelse til kontinuerlig forbedring og forebygging av forurensning,</article></article></li><li data-li-identifier="c)" data-name="c)"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">omfatter en forpliktelse til å tilfredsstille aktuelle lovbestemte krav og andre krav som organisasjonen pålegger seg angående dens miljøaspekter,</article></article></li><li data-li-identifier="d)" data-name="d)"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">gir rammen for å fastsette og gjennomgå miljømål og -delmål,</article></article></li><li data-li-identifier="e)" data-name="e)"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">er dokumentert, iverksatt og vedlikeholdt,</article></article></li><li data-li-identifier="f)" data-name="f)"><article class="listArticle" id="kapittel-1-ledd-5-punkt-6"><article class="legalP" id="kapittel-1-ledd-5-punkt-6-ledd-1">er kommunisert til alle som arbeider for eller på vegne av organisasjonen, og</article></article></li><li data-li-identifier="g)" data-name="g)"><article class="listArticle" id="kapittel-1-ledd-5-punkt-7"><article class="legalP" id="kapittel-1-ledd-5-punkt-7-ledd-1">er tilgjengelig for allmennheten.</article></article></li></ul></article> <article class="defaultP" margin-top="true">I-A.3. Planlegging</article> <article class="defaultP" margin-top="true">I-A.3.1. Miljøaspekter</article><article class="legalP" id="kapittel-1-ledd-6">Organisasjonen skal etablere, iverksette og vedlikeholde prosedyre(r)<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">for å identifisere miljøaspektene ved dens aktiviteter, produkter og tjenester innenfor det fastsatte omfanget av miljøstyringssystemet som den kan kontrollere, og de som den kan påvirke, når en tar hensyn til planlagte og nye utviklinger, eller nye eller endrede aktiviteter, produkter og tjenester, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">for å fastslå hvilke aspekter som har eller kan ha vesentlig påvirkning på miljøet (dvs. vesentlige miljøaspekter).</article></article></li></ul></article><article class="legalP" id="kapittel-1-ledd-7">Organisasjonen skal dokumentere denne informasjonen og holde den à jour.</article><article class="legalP" id="kapittel-1-ledd-8">Organisasjonen skal sikre at det blir tatt hensyn til vesentlige miljøaspekter når den etablerer, iverksetter og vedlikeholder sitt miljøstyringssystem.</article> <article class="defaultP" margin-top="true">I-A.3.2. Lovbestemte krav og andre krav</article><article class="legalP" id="kapittel-1-ledd-9">Organisasjonen skal etablere, iverksette og vedlikeholde prosedyre(r)<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">for å identifisere og ha tilgang til aktuelle lovbestemte krav og andre krav som organisasjonen pålegger seg angående dens miljøaspekter, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">for å fastslå hvordan disse kravene angår dens miljøaspekter.</article></article></li></ul></article><article class="legalP" id="kapittel-1-ledd-10">Organisasjonen skal sikre at det blir tatt hensyn til aktuelle lovbestemte krav og andre krav som organisasjonen pålegger seg når den etablerer, iverksetter og vedlikeholder sitt miljøstyringssystem.</article> <article class="defaultP" margin-top="true">I-A.3.3. Mål, delmål og program(mer)</article><article class="legalP" id="kapittel-1-ledd-11">Organisasjonen skal etablere, iverksette og vedlikeholde dokumenterte miljømål og -delmål for relevante funksjoner og nivåer i organisasjonen. Målene og delmålene skal om mulig være målbare, og de skal være i samsvar med miljøpolitikken, inklusive forpliktelsene til forebygging av forurensning, i samsvar med aktuelle lovbestemte krav og andre selvpålagte krav, og til kontinuerlig forbedring.</article><article class="legalP" id="kapittel-1-ledd-12">Når organisasjonen etablerer og gjennomgår sine mål og delmål, skal den ta hensyn til lovbestemte krav og andre krav som den pålegger seg, og til dens vesentlige miljøaspekter. Den skal også vurdere de tekniske valgmuligheter, dens økonomiske, driftsmessige og forretningsmessige krav, og oppfatningene til berørte parter.</article><article class="legalP" id="kapittel-1-ledd-13">Organisasjonen skal etablere, iverksette og vedlikeholde program(mer) for å oppnå sine mål og delmål. Programmet/-ene skal omfatte<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-13-punkt-1"><article class="legalP" id="kapittel-1-ledd-13-punkt-1-ledd-1">angivelse av ansvar for å oppnå mål og delmål for aktuelle funksjoner og nivåer i organisasjonen, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-13-punkt-2"><article class="legalP" id="kapittel-1-ledd-13-punkt-2-ledd-1">virkemidlene og tidsrammen for å oppfylle dem.</article></article></li></ul></article> <article class="defaultP" margin-top="true">I-A.4. Iverksetting og drift</article> <article class="defaultP" margin-top="true">I-A.4.1 Ressurser, oppgaver, ansvar og myndighet</article><article class="legalP" id="kapittel-1-ledd-14">Ledelsen skal sikre tilgang på de nødvendige ressurser for å etablere, iverksette, vedlikeholde og forbedre miljøstyringssystemet. Ressursene omfatter menneskelige ressurser og spesielle ferdigheter, teknologi og økonomiske ressurser.</article><article class="legalP" id="kapittel-1-ledd-15">Oppgaver, ansvar og myndigheter skal fastsettes, dokumenteres og kommuniseres for å tilrettelegge for effektiv miljøstyring.</article><article class="legalP" id="kapittel-1-ledd-16">Organisasjonens øverste ledelse skal peke ut én eller flere representant(er) for ledelsen som, uavhengig av annet ansvar, skal ha fastsatte oppgaver, ansvar og myndighet til å<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-16-punkt-1"><article class="legalP" id="kapittel-1-ledd-16-punkt-1-ledd-1">sikre at et miljøstyringssystem er etablert, iverksatt og vedlikeholdt i henhold til kravene i denne standarden,</article></article></li><li data-li-identifier="b)" data-name="b)"><article class="listArticle" id="kapittel-1-ledd-16-punkt-2"><article class="legalP" id="kapittel-1-ledd-16-punkt-2-ledd-1">rapportere til den øverste ledelsen om miljøstyringssystemets virkningsgrad for gjennomgang, inklusive anbefalinger om forbedringer.</article></article></li></ul></article> <article class="defaultP" margin-top="true">I-A.4.2. Kompetanse, opplæring og bevissthet</article><article class="legalP" id="kapittel-1-ledd-17">Organisasjonen skal sikre at enhver person som utfører oppgaver for den eller på dens vegne som organisasjonen kjenner til kan forårsake vesentlig(e) miljøpåvirkning(er), er kompetente med hensyn til relevant utdanning, opplæring eller erfaring. Organisasjonen skal oppbevare dokumentasjonen som angår dette.</article><article class="legalP" id="kapittel-1-ledd-18">Organisasjonen skal identifisere opplæringsbehov tilknyttet sine miljøaspekter og sitt miljøstyringssystem. Den skal tilby opplæring eller på annen måte foreta seg det som trengs for å tilfredsstille disse behovene, og den skal oppbevare angjeldende dokumentasjon.</article><article class="legalP" id="kapittel-1-ledd-19">Organisasjonen skal etablere, iverksette og vedlikeholde prosedyre(r) for å gjøre personer som arbeider for den eller på dens vegne, klar over<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-19-punkt-1"><article class="legalP" id="kapittel-1-ledd-19-punkt-1-ledd-1">viktigheten av overensstemmelse med miljøpolitikken og prosedyrene, og med kravene i miljøstyringssystemet,</article></article></li><li data-li-identifier="b)" data-name="b)"><article class="listArticle" id="kapittel-1-ledd-19-punkt-2"><article class="legalP" id="kapittel-1-ledd-19-punkt-2-ledd-1">de vesentlige miljøaspekter og beslektede reelle og potensielle miljøpåvirkninger i tilknytning til arbeidet, og de miljømessige fordelene ved forbedrede personlige prestasjoner,</article></article></li><li data-li-identifier="c)" data-name="c)"><article class="listArticle" id="kapittel-1-ledd-19-punkt-3"><article class="legalP" id="kapittel-1-ledd-19-punkt-3-ledd-1">deres oppgaver og ansvar når det gjelder å oppnå overensstemmelse med kravene i miljøstyringssystemet, og</article></article></li><li data-li-identifier="d)" data-name="d)"><article class="listArticle" id="kapittel-1-ledd-19-punkt-4"><article class="legalP" id="kapittel-1-ledd-19-punkt-4-ledd-1">de mulige følger av avvik fra fastsatte prosedyrer.</article></article></li></ul></article> <article class="defaultP" margin-top="true">I-A.4.3. Kommunikasjon</article><article class="legalP" id="kapittel-1-ledd-20">Organisasjonen skal med hensyn til sine miljøaspekter og sitt miljøstyringssystem etablere, iverksette og vedlikeholde prosedyre(r) for<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-20-punkt-1"><article class="legalP" id="kapittel-1-ledd-20-punkt-1-ledd-1">intern kommunikasjon mellom de forskjellige nivåer og funksjoner i organisasjonen,</article></article></li><li data-li-identifier="b)" data-name="b)"><article class="listArticle" id="kapittel-1-ledd-20-punkt-2"><article class="legalP" id="kapittel-1-ledd-20-punkt-2-ledd-1">å motta, dokumentere og besvare aktuell kommunikasjon fra eksterne berørte parter.</article></article></li></ul></article><article class="legalP" id="kapittel-1-ledd-21">Organisasjonen skal vedta om de skal kommunisere utad om sine vesentlige miljøaspekter, og vedtaket skal dokumenteres. Dersom vedtaket er å kommunisere, skal organisasjonen etablere og iverksette metode(r) for denne eksterne kommunikasjonen.</article> <article class="defaultP" margin-top="true">I-A.4.4. Dokumentasjon</article><article class="legalP" id="kapittel-1-ledd-22">Dokumentasjonen av miljøstyringssystemet skal omfatte<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-22-punkt-1"><article class="legalP" id="kapittel-1-ledd-22-punkt-1-ledd-1">miljøpolitikken, miljømålene og -delmålene,</article></article></li><li data-li-identifier="b)" data-name="b)"><article class="listArticle" id="kapittel-1-ledd-22-punkt-2"><article class="legalP" id="kapittel-1-ledd-22-punkt-2-ledd-1">en beskrivelse av omfanget av miljøstyringssystemet,</article></article></li><li data-li-identifier="c)" data-name="c)"><article class="listArticle" id="kapittel-1-ledd-22-punkt-3"><article class="legalP" id="kapittel-1-ledd-22-punkt-3-ledd-1">en beskrivelse av hovedelementene i miljøstyringssystemet og deres samspill, og referanse til tilhørende dokumenter,</article></article></li><li data-li-identifier="d)" data-name="d)"><article class="listArticle" id="kapittel-1-ledd-22-punkt-4"><article class="legalP" id="kapittel-1-ledd-22-punkt-4-ledd-1">dokumenter, inklusive registreringer, som kreves av denne standarden, og</article></article></li><li data-li-identifier="e)" data-name="e)"><article class="listArticle" id="kapittel-1-ledd-22-punkt-5"><article class="legalP" id="kapittel-1-ledd-22-punkt-5-ledd-1">dokumenter, inklusive registreringer som organisasjonen har besluttet er nødvendige for å sikre effektiv planlegging, drift og styring av prosesser som angår dens vesentlige miljøaspekter.</article></article></li></ul></article> <article class="defaultP" margin-top="true">I-A.4.5. Dokumentstyring</article><article class="legalP" id="kapittel-1-ledd-23">Dokumenter som kreves av miljøstyringssystemet og av denne standarden, skal styres. Registreringer er en spesiell type dokument, og de skal styres i henhold til kravene i I-A.5.4.</article><article class="legalP" id="kapittel-1-ledd-24">Organisasjonen skal etablere, iverksette og vedlikeholde prosedyre(r) for å<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-24-punkt-1"><article class="legalP" id="kapittel-1-ledd-24-punkt-1-ledd-1">godkjenne dokumenter med hensyn til tjenlighet før utgivelse,</article></article></li><li data-li-identifier="b)" data-name="b)"><article class="listArticle" id="kapittel-1-ledd-24-punkt-2"><article class="legalP" id="kapittel-1-ledd-24-punkt-2-ledd-1">gjennomgå og hvis nødvendig oppdatere og godkjenne,</article></article></li><li data-li-identifier="c)" data-name="c)"><article class="listArticle" id="kapittel-1-ledd-24-punkt-3"><article class="legalP" id="kapittel-1-ledd-24-punkt-3-ledd-1">sikre at endringer og status som gjeldende versjon av dokumenter blir identifisert,</article></article></li><li data-li-identifier="d)" data-name="d)"><article class="listArticle" id="kapittel-1-ledd-24-punkt-4"><article class="legalP" id="kapittel-1-ledd-24-punkt-4-ledd-1">sikre at relevante versjoner av angjeldende dokumenter er tilgjengelige der de skal brukes,</article></article></li><li data-li-identifier="e)" data-name="e)"><article class="listArticle" id="kapittel-1-ledd-24-punkt-5"><article class="legalP" id="kapittel-1-ledd-24-punkt-5-ledd-1">sikre at dokumenter forblir leselige og lett identifiserbare,</article></article></li><li data-li-identifier="f)" data-name="f)"><article class="listArticle" id="kapittel-1-ledd-24-punkt-6"><article class="legalP" id="kapittel-1-ledd-24-punkt-6-ledd-1">sikre at dokumenter med eksternt opphav som organisasjonen har besluttet er nødvendige for planlegging og drift av miljøstyringssystemet, er identifisert, og at distribusjonen er styrt, og</article></article></li><li data-li-identifier="g)" data-name="g)"><article class="listArticle" id="kapittel-1-ledd-24-punkt-7"><article class="legalP" id="kapittel-1-ledd-24-punkt-7-ledd-1">hindre utilsiktet bruk av foreldede dokumenter og å identifisere dem på en egnet måte dersom de for noe formål blir beholdt.</article></article></li></ul></article> <article class="defaultP" margin-top="true">I-A.4.6. Driftskontroll</article><article class="legalP" id="kapittel-1-ledd-25">Organisasjonen skal, i henhold til sin miljøpolitikk, sine miljømål og -delmål, identifisere og planlegge de operasjonene som er forbundet med identifiserte vesentlige miljøaspekter, for å sikre at de utføres under fastsatte betingelser, ved å<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-25-punkt-1"><article class="legalP" id="kapittel-1-ledd-25-punkt-1-ledd-1">etablere, iverksette og vedlikeholde dokumentert(e) prosedyre(r) for å kontrollere situasjoner hvor fravær av slik(e) prosedyre(r) kan medføre avvik fra miljøpolitikken, miljømålene og -delmålene, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-25-punkt-2"><article class="legalP" id="kapittel-1-ledd-25-punkt-2-ledd-1">angi driftskriterier i prosedyren(e), og</article></article></li><li data-li-identifier="c)" data-name="c)"><article class="listArticle" id="kapittel-1-ledd-25-punkt-3"><article class="legalP" id="kapittel-1-ledd-25-punkt-3-ledd-1">etablere, iverksette og vedlikeholde prosedyrer i tilknytning til de identifiserte vesentlige miljøaspektene forbundet med varer og tjenester som organisasjonen bruker, og kommunisere aktuelle prosedyrer og krav til leverandører, inklusive kontraktspartnere.</article></article></li></ul></article> <article class="defaultP" margin-top="true">I-A.4.7. Beredskap og innsats</article><article class="legalP" id="kapittel-1-ledd-26">Organisasjonen skal etablere, iverksette og vedlikeholde prosedyre(r) for å identifisere mulige nødssituasjoner og mulige ulykker som kan påvirke miljøet, og hvordan organisasjonen eventuelt vil reagere.</article><article class="legalP" id="kapittel-1-ledd-27">Organisasjonen skal reagere på faktiske nødssituasjoner og ulykker og forebygge eller redusere påfølgende uheldige miljøpåvirkninger.</article><article class="legalP" id="kapittel-1-ledd-28">Organisasjonen skal periodevis gjennomgå og om nødvendig revidere sin beredskap og sine responsprosedyrer, spesielt etter at ulykker eller nødssituasjoner har inntruffet.</article><article class="legalP" id="kapittel-1-ledd-29">Organisasjonen skal også periodevis prøve ut slike prosedyrer når dette er praktisk mulig.</article> <article class="defaultP" margin-top="true">I-A.5. Kontroll</article> <article class="defaultP" margin-top="true">I-A.5.1. Overvåking og måling</article><article class="legalP" id="kapittel-1-ledd-30">Organisasjonen skal etablere, iverksette og vedlikeholde de viktigste egenskapene ved sin drift som kan ha en vesentlig miljøpåvirkning. Prosedyren(e) skal omfatte dokumentering av informasjon for å overvåke prestasjon, aktuelle styringstiltak og overensstemmelse med organisasjonens miljømål og -delmål.</article><article class="legalP" id="kapittel-1-ledd-31">Organisasjonen skal sikre at kalibrert og verifisert overvåkings- og måleutstyr blir benyttet og vedlikeholdt, og den skal oppbevare tilhørende registreringer.</article> <article class="defaultP" margin-top="true">I-A.5.2. Samsvarsvurdering<p class="leddfortsettelse">I-A.5.2.1 I henhold til sine forpliktelser til samsvar skal organisasjonen etablere, iverksette og vedlikeholde prosedyre(r) for periodevis å vurdere samsvar med aktuelle lovbestemte krav.</p></article><article class="legalP" id="kapittel-1-ledd-32">Organisasjonen skal oppbevare registreringer av resultatene av de periodevise vurderingene.</article> <article class="defaultP" margin-top="true">I-A.5.2.2 Organisasjonen skal vurdere samsvar med andre krav som den pålegger seg. Den kan om ønskelig kombinere denne vurderingen med vurdering av å overholde lovbestemmelser i henhold til I-A.5.2.1, eller den kan etablere egen/egne prosedyre(r).</article><article class="legalP" id="kapittel-1-ledd-33">Organisasjonen skal oppbevare registreringer av resultatene av de periodevise vurderingene.</article> <article class="defaultP" margin-top="true">I-A.5.3. Avvik, korrigerende tiltak og forebyggende tiltak</article><article class="legalP" id="kapittel-1-ledd-34">Organisasjonen skal etablere, iverksette og vedlikeholde prosedyre(r) for å håndtere aktuelle og potensielle avvik og for å iverksette korrigerende tiltak og forebyggende tiltak. Prosedyren(e) skal fastsette krav for å<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-34-punkt-1"><article class="legalP" id="kapittel-1-ledd-34-punkt-1-ledd-1">identifisere og rette avvik og iverksette tiltak for å redusere miljøpåvirkningene,</article></article></li><li data-li-identifier="b)" data-name="b)"><article class="listArticle" id="kapittel-1-ledd-34-punkt-2"><article class="legalP" id="kapittel-1-ledd-34-punkt-2-ledd-1">granske avvik, fastslå årsak(er) og iverksette tiltak for å hindre at de skjer igjen,</article></article></li><li data-li-identifier="c)" data-name="c)"><article class="listArticle" id="kapittel-1-ledd-34-punkt-3"><article class="legalP" id="kapittel-1-ledd-34-punkt-3-ledd-1">vurdere behovet for tiltak for å forebygge avvik og iverksette egnede tiltak for å forebygge at de skal oppstå,</article></article></li><li data-li-identifier="d)" data-name="d)"><article class="listArticle" id="kapittel-1-ledd-34-punkt-4"><article class="legalP" id="kapittel-1-ledd-34-punkt-4-ledd-1">registrere resultatene av gjennomførte korrigerende tiltak og forebyggende tiltak, og</article></article></li><li data-li-identifier="e)" data-name="e)"><article class="listArticle" id="kapittel-1-ledd-34-punkt-5"><article class="legalP" id="kapittel-1-ledd-34-punkt-5-ledd-1">gjennomgå nytteverdien av gjennomførte korrigerende tiltak og forebyggende tiltak.</article></article></li></ul></article><article class="legalP" id="kapittel-1-ledd-35">Gjennomførte tiltak skal samsvare med størrelsen på problemene og de påviste miljøpåvirkningene.</article><article class="legalP" id="kapittel-1-ledd-36">Organisasjonen skal sikre at det blir gjort nødvendige endringer av dokumentasjonen av miljøstyringssystemet.</article> <article class="defaultP" margin-top="true">I-A.5.4. Kontroll med registreringer</article><article class="legalP" id="kapittel-1-ledd-37">Organisasjonen skal etablere og vedlikeholde de nødvendige registreringer for å påvise overensstemmelse mellom kravene i miljøstyringssystemet og denne standarden og de oppnådde resultatene.</article><article class="legalP" id="kapittel-1-ledd-38">Organisasjonen skal etablere, iverksette og vedlikeholde prosedyre(r) for å identifisere, lagre, beskytte, gjenfinne, beholde og slette registreringer.</article><article class="legalP" id="kapittel-1-ledd-39">Registreringer skal være og forbli leselige, identifiserbare og sporbare.</article> <article class="defaultP" margin-top="true">I-A.5.5. Intern revisjon</article><article class="legalP" id="kapittel-1-ledd-40">Organisasjonen skal sikre at det blir gjennomført intern revisjon av miljøstyringssystemet med planlagte intervaller for å<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-40-punkt-1"><article class="legalP" id="kapittel-1-ledd-40-punkt-1-ledd-1">fastslå om miljøstyringssystemet <ul class="defaultList"><li data-li-identifier="1)" data-name="1)"><article class="listArticle" id="kapittel-1-ledd-40-punkt-1-ledd-1-punkt-1"><article class="legalP" id="kapittel-1-ledd-40-punkt-1-ledd-1-punkt-1-ledd-1">er i overensstemmelse med planlagte ordninger for miljøstyring, inklusive kravene i denne standarden, og</article></article></li><li data-li-identifier="2)" data-name="2)"><article class="listArticle" id="kapittel-1-ledd-40-punkt-1-ledd-1-punkt-2"><article class="legalP" id="kapittel-1-ledd-40-punkt-1-ledd-1-punkt-2-ledd-1">er ordentlig iverksatt og vedlikeholdt, og</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-1-ledd-40-punkt-2"><article class="legalP" id="kapittel-1-ledd-40-punkt-2-ledd-1">fremskaffe informasjon om resultatene av revisjonene til ledelsen.</article></article></li></ul></article><article class="legalP" id="kapittel-1-ledd-41">Revisjonsprogram(mer) skal planlegges, etableres, iverksettes og vedlikeholdes av organisasjonen idet en tar hensyn til de(n) miljømessige betydning(er) av den aktuelle driften og resultatene av tidligere revisjoner.</article><article class="legalP" id="kapittel-1-ledd-42">Det skal etableres, iverksettes og vedlikeholdes revisjonsprosedyre(r) som tar for seg<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-42-punkt-1"><article class="legalP" id="kapittel-1-ledd-42-punkt-1-ledd-1">ansvar og krav tilknyttet planlegging og gjennomføring av revisjoner, rapportering av resultater og oppbevaring av angjeldende registreringer,</article></article></li><li data-li-identifier="-" data-name="-"><article class="listArticle" id="kapittel-1-ledd-42-punkt-2"><article class="legalP" id="kapittel-1-ledd-42-punkt-2-ledd-1">fastsetting av revisjonskriterier, omfang, hyppighet og metoder.</article></article></li></ul></article><article class="legalP" id="kapittel-1-ledd-43">Valg av revisorer og gjennomføring av revisjoner skal sikre objektivitet og upartiskhet i revisjonsprosessen.</article> <article class="defaultP" margin-top="true">I-A.6. Ledelsens gjennomgåelse</article><article class="legalP" id="kapittel-1-ledd-44">Organisasjonens øverste ledelse skal gjennomgå miljøstyringssystemet med planlagte mellomrom for å sikre at det fortløpende er velegnet, tilstrekkelig og virkningsfullt. Gjennomgåelsene skal omfatte vurdering av muligheter for forbedring og behovet for endringer av miljøstyringssystemet inklusive miljøpolitikken og miljømål og -delmål. Registreringene fra ledelsens gjennomgåelse skal oppbevares.</article><article class="legalP" id="kapittel-1-ledd-45">Grunnlaget for ledelsens gjennomgåelse skal omfatte<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-45-punkt-1"><article class="legalP" id="kapittel-1-ledd-45-punkt-1-ledd-1">resultater av interne revisjoner og vurderinger av samsvar med lovbestemte krav og med andre krav som organisasjonen pålegger seg,</article></article></li><li data-li-identifier="b)" data-name="b)"><article class="listArticle" id="kapittel-1-ledd-45-punkt-2"><article class="legalP" id="kapittel-1-ledd-45-punkt-2-ledd-1">henvendelse(r) fra eksterne berørte parter, inklusive klager,</article></article></li><li data-li-identifier="c)" data-name="c)"><article class="listArticle" id="kapittel-1-ledd-45-punkt-3"><article class="legalP" id="kapittel-1-ledd-45-punkt-3-ledd-1">organisasjonens miljøprestasjon,</article></article></li><li data-li-identifier="d)" data-name="d)"><article class="listArticle" id="kapittel-1-ledd-45-punkt-4"><article class="legalP" id="kapittel-1-ledd-45-punkt-4-ledd-1">i hvilken grad mål og delmål er oppnådd,</article></article></li><li data-li-identifier="e)" data-name="e)"><article class="listArticle" id="kapittel-1-ledd-45-punkt-5"><article class="legalP" id="kapittel-1-ledd-45-punkt-5-ledd-1">status for korrigerende og forebyggende tiltak,</article></article></li><li data-li-identifier="f)" data-name="f)"><article class="listArticle" id="kapittel-1-ledd-45-punkt-6"><article class="legalP" id="kapittel-1-ledd-45-punkt-6-ledd-1">oppfølgingstiltak etter ledelsens tidligere gjennomgåelser,</article></article></li><li data-li-identifier="g)" data-name="g)"><article class="listArticle" id="kapittel-1-ledd-45-punkt-7"><article class="legalP" id="kapittel-1-ledd-45-punkt-7-ledd-1">endrede forutsetninger, inklusive utvikling med hensyn til lovbestemte krav og andre krav som angår dens miljøaspekter, og</article></article></li><li data-li-identifier="h)" data-name="h)"><article class="listArticle" id="kapittel-1-ledd-45-punkt-8"><article class="legalP" id="kapittel-1-ledd-45-punkt-8-ledd-1">anbefalinger om forbedringer.</article></article></li></ul></article><article class="legalP" id="kapittel-1-ledd-46">Resultatene av ledelsens gjennomgåelse skal omfatte alle beslutninger og tiltak som angår mulige endringer av miljøpolitikk, miljømål, -delmål og andre elementer av miljøstyringssystemet, i henhold til forpliktelsen til kontinuerlig forbedring.</article> <article class="defaultP" margin-top="true">Liste over nasjonale standardiseringsorganer<ul class="defaultList"><li><article class="listArticle" id="kapittel-1-ledd-46-punkt-1"><article class="legalP" id="kapittel-1-ledd-46-punkt-1-ledd-1">B: IBN/BIN (Institut Belge de Normalisation/Belgisch Instituut voor Normalisatie)</article></article></li><li><article class="listArticle" id="kapittel-1-ledd-46-punkt-2"><article class="legalP" id="kapittel-1-ledd-46-punkt-2-ledd-1">DK: DS (Dansk Standard)</article></article></li><li><article class="listArticle" id="kapittel-1-ledd-46-punkt-3"><article class="legalP" id="kapittel-1-ledd-46-punkt-3-ledd-1">D: DIN (Deutsches Institut für Normung e.V.)</article></article></li><li><article class="listArticle" id="kapittel-1-ledd-46-punkt-4"><article class="legalP" id="kapittel-1-ledd-46-punkt-4-ledd-1">EL: ELOT (Eλληνικoz oργανισμoz τυπoπoιησηz)</article></article></li><li><article class="listArticle" id="kapittel-1-ledd-46-punkt-5"><article class="legalP" id="kapittel-1-ledd-46-punkt-5-ledd-1">E: AENOR (Asociación Española de Normalización y Certificación)</article></article></li><li><article class="listArticle" id="kapittel-1-ledd-46-punkt-6"><article class="legalP" id="kapittel-1-ledd-46-punkt-6-ledd-1">F: AFNOR (Association Française de Normalisation)</article></article></li><li><article class="listArticle" id="kapittel-1-ledd-46-punkt-7"><article class="legalP" id="kapittel-1-ledd-46-punkt-7-ledd-1">IRL: NSAI (National Standards Authority of Ireland)</article></article></li><li><article class="listArticle" id="kapittel-1-ledd-46-punkt-8"><article class="legalP" id="kapittel-1-ledd-46-punkt-8-ledd-1">I: UNI (Ente Nazionale Italiano di Unificazione)</article></article></li><li><article class="listArticle" id="kapittel-1-ledd-46-punkt-9"><article class="legalP" id="kapittel-1-ledd-46-punkt-9-ledd-1">L: SEE (Service de l'Energie de l'Etat) (Luxembourg)</article></article></li><li><article class="listArticle" id="kapittel-1-ledd-46-punkt-10"><article class="legalP" id="kapittel-1-ledd-46-punkt-10-ledd-1">NL: NEN (Nederlands Normalisatie-Instituut)</article></article></li><li><article class="listArticle" id="kapittel-1-ledd-46-punkt-11"><article class="legalP" id="kapittel-1-ledd-46-punkt-11-ledd-1">A: ON (Österreichisches Normungsinstitut)</article></article></li><li><article class="listArticle" id="kapittel-1-ledd-46-punkt-12"><article class="legalP" id="kapittel-1-ledd-46-punkt-12-ledd-1">P: IPQ (Instituto Português da Qualidade)</article></article></li><li><article class="listArticle" id="kapittel-1-ledd-46-punkt-13"><article class="legalP" id="kapittel-1-ledd-46-punkt-13-ledd-1">FIN: SFS (Suomen Standardisoimisliitto r.y)</article></article></li><li><article class="listArticle" id="kapittel-1-ledd-46-punkt-14"><article class="legalP" id="kapittel-1-ledd-46-punkt-14-ledd-1">S: SIS (Standardiseringen i Sverige)</article></article></li><li><article class="listArticle" id="kapittel-1-ledd-46-punkt-15"><article class="legalP" id="kapittel-1-ledd-46-punkt-15-ledd-1">UK: BSI (British Standards Institution).</article></article></li><li data-li-identifier="*" data-name="*"><article class="listArticle" data-text-size="small" id="kapittel-1-ledd-46-punkt-16"><article class="legalP" id="kapittel-1-ledd-46-punkt-16-ledd-1">Den nasjonale standarden gjengis i dette vedlegg med tillatelse fra CEN og Standard Norge, gjennom avtale mellom Miljøverndepartementet og Pronorm AS. Den fullstendige standarden kan kjøpes hos Pronorm AS.</article></article></li></ul></article> <article class="defaultP" margin-top="true">B. Forhold som må redegjøres for av organisasjoner som deltar i EMAS EMAS</article> <article class="defaultP" margin-top="true">1. Overholdelse av lovgivningen</article><article class="legalP" id="kapittel-1-ledd-47">Organisasjonene skal kunne vise at de<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-47-punkt-1"><article class="legalP" id="kapittel-1-ledd-47-punkt-1-ledd-1">har identifisert all relevant miljølovgivning og er innforstått med konsekvensene denne innebærer for organisasjonen,</article></article></li><li data-li-identifier="b)" data-name="b)"><article class="listArticle" id="kapittel-1-ledd-47-punkt-2"><article class="legalP" id="kapittel-1-ledd-47-punkt-2-ledd-1">overholder miljølovgivningen og</article></article></li><li data-li-identifier="c)" data-name="c)"><article class="listArticle" id="kapittel-1-ledd-47-punkt-3"><article class="legalP" id="kapittel-1-ledd-47-punkt-3-ledd-1">har innført framgangsmåter som gjør at organisasjonen kontinuerlig kan oppfylle disse kravene.</article></article></li></ul></article> <article class="defaultP" margin-top="true">2. Miljøprestasjon</article><article class="legalP" id="kapittel-1-ledd-48">Organisasjonene skal kunne vise at styringssystemet og framgangsmåtene for revisjon er rettet mot organisasjonens faktiske miljøprestasjon med henblikk på de aspekter som nevnes i vedlegg VI. Som en del av ledelsens gjennomgåelse skal organisasjonens prestasjon vurderes i forhold til dens miljømål og -delmål. Organisasjonen skal også forplikte seg til kontinuerlig forbedring av sin miljøprestasjon. I dette arbeidet kan organisasjonen basere sine tiltak på lokale, regionale og nasjonale miljøprogrammer.</article><article class="legalP" id="kapittel-1-ledd-49">Midlene som anvendes for å nå miljømålene og -delmålene, kan ikke i seg selv utgjøre miljømål. Dersom organisasjonen omfatter flere områder, skal hvert område som EMAS gjelder for, oppfylle alle EMAS-krav, herunder kravet om kontinuerlig forbedring av miljøprestasjonen som definert i artikkel 2 bokstav b).</article> <article class="defaultP" margin-top="true">3. Ekstern kommunikasjon og eksterne forbindelser</article><article class="legalP" id="kapittel-1-ledd-50">Organisasjonene skal kunne vise til en åpen dialog med allmennheten og andre berørte parter, herunder lokalsamfunn og kunder, om miljøvirkningene som følger av organisasjonens virksomhet, produkter og tjenester, for å kartlegge allmennhetens og andre berørte parters interesser og synspunkter.</article> <article class="defaultP" margin-top="true">4. Medarbeidernes deltaking</article><article class="legalP" id="kapittel-1-ledd-51">I tillegg til kravene i vedlegg I del A er det et krav at medarbeiderne skal delta i arbeidet med å kontinuerlig forbedre organisasjonens miljøprestasjon. For dette formål bør det tas i bruk hensiktsmessige former for deltaking, som f.eks. forslagsbok, prosjektbasert gruppearbeid eller miljøkomiteer. Organisasjonene skal følge Kommisjonens retningslinjer for beste praksis på dette området. Arbeidstakerrepresentanter som anmoder om det skal også kunne delta.</article></section><section class="section" data-name="kapII" id="kapittel-2" data-lovdata-URL="LTI/forskrift/2007-03-28-415/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft straks.</article></section></main></body></html>