<!DOCTYPE html><html lang="no"><head><title>Forskrift om avklaring, arbeidsrettet rehabilitering og oppfølging for sykmeldte arbeidstakere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-28-360</dd><dt class="dokid">DokumentID</dt><dd class="dokid">LTI/forskrift/2007-03-28-360</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 3 s 462</dd><dt class="dateInForce">I kraft fra</dt><dd class="dateInForce">2007-03-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§12</li></ul></dd><dt class="dateOfPublication">Kunngjort</dt><dd class="dateOfPublication">2007-03-30</dd><dt class="journalNumber">Journalnummer</dt><dd class="journalNumber">2007-0249</dd><dt class="titleShort">Korttittel</dt><dd class="titleShort">Forskrift om oppfølging av sykmeldte</dd><dt class="title">Tittel</dt><dd class="title">Forskrift om avklaring, arbeidsrettet rehabilitering og oppfølging for sykmeldte arbeidstakere.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og inkluderingsdepartementet 28. mars 2007 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 12 annet ledd.</dd><dt class="refid">RefID</dt><dd class="refid">forskrift/2007-03-28-360</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avklaring, arbeidsrettet rehabilitering og oppfølging for sykmeldte arbeidstakere.<ul class="tocSubUl"><li>Kapittel 1. Fellesbestemmelser<ul class="tocSubUl"><li>§ 1-1. Formål</li><li>§ 1-2. Målgruppe</li><li>§ 1-3. Tjenesteleverandør</li><li>§ 1-4. Forutsetninger for tildeling av tjenester</li><li>§ 1-5. Avgjørelsesmyndighet, anvisning mv.</li><li>§ 1-6. Kontakt med arbeidsgiver</li></ul></li><li>Kapittel 2. Avklaring<ul class="tocSubUl"><li>§ 2-1. Tjenestens innhold</li><li>§ 2-2. Varighet</li></ul></li><li>Kapittel 3. Arbeidsrettet rehabilitering<ul class="tocSubUl"><li>§ 3-1. Tjenestens innhold</li><li>§ 3-2. Varighet</li></ul></li><li>Kapittel 4. Oppfølging<ul class="tocSubUl"><li>§ 4-1. Tjenestens innhold</li><li>§ 4-2. Varighet</li></ul></li><li>Kapittel 5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-28-360" id="dokument"><h1>Forskrift om avklaring, arbeidsrettet rehabilitering og oppfølging for sykmeldte arbeidstakere.</h1><section class="section" data-name="kap1" id="kapittel-1" data-lovdata-URL="LTI/forskrift/2007-03-28-360/KAPITTEL_1"><h2>Kapittel 1. Fellesbestemmelser</h2><article class="legalArticle" data-lovdata-URL="LTI/forskrift/2007-03-28-360/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å bidra til at sykmeldte arbeidstakere kommer raskere tilbake i arbeid.</article></article><article class="legalArticle" data-lovdata-URL="LTI/forskrift/2007-03-28-360/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Målgruppe</span></h3><article class="legalP" id="kapittel-1-paragraf-2-ledd-1">Målgruppen er sykmeldte arbeidstakere som mottar sykepenger etter folketrygdloven kap. 8, eller som gjorde det da tjenesten ble tildelt.</article></article><article class="legalArticle" data-lovdata-URL="LTI/forskrift/2007-03-28-360/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Tjenesteleverandør</span></h3><article class="legalP" id="kapittel-1-paragraf-3-ledd-1">Tjenester etter denne forskriften anskaffes etter regelverk fastsatt i eller i medhold av lov 16. juli 1999 nr. 69 om offentlige anskaffelser.</article></article><article class="legalArticle" data-lovdata-URL="LTI/forskrift/2007-03-28-360/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Forutsetninger for tildeling av tjenester</span></h3><article class="legalP" id="kapittel-1-paragraf-4-ledd-1">Tildeling av tjenester etter denne forskriften kan tidligst skje når Arbeids- og velferdsetaten har innhentet oppfølgingsplan etter arbeidsmiljøloven § 4-6 tredje ledd jf. folketrygdloven § 8-7, og det er dokumentert at arbeidsgiver har gjennomført bedriftsinterne tiltak som ikke har ført frem eller at bedriftsinterne tiltak har vært vurdert, men ikke er mulig å gjennomføre, jf. arbeidsmiljøloven § 4-6 første ledd.</article></article><article class="legalArticle" data-lovdata-URL="LTI/forskrift/2007-03-28-360/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Avgjørelsesmyndighet, anvisning mv.</span></h3><article class="legalP" id="kapittel-1-paragraf-5-ledd-1">Hvem som tas på avklaring, arbeidsrettet rehabilitering eller oppfølging etter denne forskriften avgjøres av Arbeids- og velferdsetaten på det nivå Arbeids- og velferdsdirektoratet bestemmer.</article><article class="legalP" id="kapittel-1-paragraf-5-ledd-2">Deltakere som ikke lenger fyller vilkårene for deltakelse, kan tas ut av avklaring, arbeidsrettet rehabilitering eller oppfølging.</article><article class="legalP" id="kapittel-1-paragraf-5-ledd-3">Arbeids- og velferdsdirektoratet bestemmer også på hvilket nivå i Arbeids- og velferdsetaten anvisning og betaling for tjenester etter denne forskriften skal skje.</article></article><article class="legalArticle" data-lovdata-URL="LTI/forskrift/2007-03-28-360/§1-6" data-name="§1-6" id="kapittel-1-paragraf-6"><h3 class="legalArticleHeader"><span class="legalArticleValue">§ 1-6</span>. <span class="legalArticleTitle">Kontakt med arbeidsgiver</span></h3><article class="legalP" id="kapittel-1-paragraf-6-ledd-1">Tjenesteleverandøren skal i samråd med arbeidstakeren ha kontakt med arbeidsgiver for å sikre at tjenesten blir best mulig tilpasset.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2007-03-28-360/KAPITTEL_2"><h2>Kapittel 2. Avklaring</h2><article class="legalArticle" data-lovdata-URL="LTI/forskrift/2007-03-28-360/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Tjenestens innhold</span></h3><article class="legalP" id="kapittel-2-paragraf-1-ledd-1">Avklaring innebærer systematisk kartlegging og vurdering av den enkeltes arbeidsevne og eventuelle ytterligere behov for bistand for å kunne få eller beholde arbeid. Utprøving av arbeidsevne kan inngå som element i kartleggingen når dette anses nødvendig og hensiktsmessig.</article><article class="legalP" id="kapittel-2-paragraf-1-ledd-2">Tjenesteleverandøren skal, senest når avklaringen avsluttes, gi en skriftlig sammenfatning av det avklaringen har avdekket og en vurdering av behovet for videre bistand.</article></article><article class="legalArticle" data-lovdata-URL="LTI/forskrift/2007-03-28-360/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Varighet</span></h3><article class="legalP" id="kapittel-2-paragraf-2-ledd-1">Avklaring av den enkelte deltaker kan vare i inntil fire uker, med mulighet for forlengelse i inntil fire uker.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2007-03-28-360/KAPITTEL_3"><h2>Kapittel 3. Arbeidsrettet rehabilitering</h2><article class="legalArticle" data-lovdata-URL="LTI/forskrift/2007-03-28-360/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tjenestens innhold</span></h3><article class="legalP" id="kapittel-3-paragraf-1-ledd-1">Arbeidsrettet rehabilitering skal bidra til at sykmeldte blir ført tilbake til eller øker sin deltagelse i arbeidslivet. Arbeidsrettet rehabilitering skal styrke den enkeltes arbeidsevne og mestring av helsemessige utfordringer.</article><article class="legalP" id="kapittel-3-paragraf-1-ledd-2">Arbeidsrettet rehabilitering innebærer arbeidsforberedende trening, arbeidsutprøving, kontakt med arbeidslivet, generell opptrening, funksjonsfremmende trening, opplæring, motivasjon, trening i sosial mestring eller en kombinasjon av disse elementene.</article><article class="legalP" id="kapittel-3-paragraf-1-ledd-3">Tjenesteleverandøren skal, senest når arbeidsrettet rehabilitering avsluttes, gi en skriftlig sammenfatning av den tjenesten som er gitt til den enkelte tjenestemottaker og redegjøre for effekten av rehabiliteringen.</article></article><article class="legalArticle" data-lovdata-URL="LTI/forskrift/2007-03-28-360/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Varighet</span></h3><article class="legalP" id="kapittel-3-paragraf-2-ledd-1">Arbeidsrettet rehabilitering kan vare i inntil 12 uker.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2007-03-28-360/KAPITTEL_4"><h2>Kapittel 4. Oppfølging</h2><article class="legalArticle" data-lovdata-URL="LTI/forskrift/2007-03-28-360/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Tjenestens innhold</span></h3><article class="legalP" id="kapittel-4-paragraf-1-ledd-1">Oppfølging innebærer personlig og praktisk bistand til deltaker og arbeidsgiver. Oppfølging kan være veiledning og råd, bistand til å finne egnede arbeidsoppgaver, bistand til tilrettelegging av arbeidet og arbeidssituasjonen eller bistand til å finne en egnet arbeidsplass.</article><article class="legalP" id="kapittel-4-paragraf-1-ledd-2">Tjenesteleverandøren skal, senest når oppfølgingen avsluttes, gi en skriftlig sammenfatning av tjenesten som er gitt den enkelte tjenestemottakeren og en redegjørelse for deltakerens status på arbeidsmarkedet.</article><article class="legalP" id="kapittel-4-paragraf-1-ledd-3">Oppfølging kan kombineres med arbeidsrettet rehabilitering når dette er hensiktsmessig.</article></article><article class="legalArticle" data-lovdata-URL="LTI/forskrift/2007-03-28-360/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Varighet</span></h3><article class="legalP" id="kapittel-4-paragraf-2-ledd-1">Oppfølging av den enkelte deltaker kan vare i inntil seks måneder.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2007-03-28-360/KAPITTEL_5"><h2>Kapittel 5. Ikrafttredelse</h2><article class="legalP" id="kapittel-5-ledd-1">Denne forskriften trer i kraft 28. mars 2007.</article></section></main></body></html>