<!DOCTYPE html><html lang="no"><head><title>Forskrift om grensetollsamarbeid mellom Norge og Sverige.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-05-23-541</dd><dt class="dokid">DokumentID</dt><dd class="dokid">LTI/forskrift/2007-05-23-541</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 612</dd><dt class="dateInForce">I kraft fra</dt><dd class="dateInForce">2007-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1974-09-13-7</li><li>forskrift/1977-11-15-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5/§4</li><li>lov/1966-06-10-5/§76</li><li>lov/1966-06-10-5/§81</li><li>forskrift/1979-06-01-3</li><li>forskrift/1979-06-12-4292</li></ul></dd><dt class="dateOfPublication">Kunngjort</dt><dd class="dateOfPublication">2007-05-25</dd><dt class="journalNumber">Journalnummer</dt><dd class="journalNumber">2007-0399</dd><dt class="titleShort">Korttittel</dt><dd class="titleShort">Forskrift om grensetollsamarbeid med Sverige</dd><dt class="title">Tittel</dt><dd class="title">Forskrift om grensetollsamarbeid mellom Norge og Sverige.</dd><dt class="miscInformation">Annet om dokumentet</dt><dd class="miscInformation">Fastsatt av Toll- og avgiftsdirektoratet 23. mai 2007 med hjemmel i lov 10. juni 1966 nr. 5 om toll (tolloven) § 4 første ledd nr. 1, 2 og 3, § 76 og § 81, jf. delegeringsvedtak 1. juni 1979 nr. 3, jf. delegeringsvedtak 12. juni 1979 nr. 4292.</dd><dt class="refid">RefID</dt><dd class="refid">forskrift/2007-05-23-541</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om grensetollsamarbeid mellom Norge og Sverige.<ul class="tocSubUl"><li>§ 1. Kontrollsonen ved riksgrensen til Sverige</li><li>§ 2. Kontrollsonens utstrekning</li><li>§ 3. Tollforretninger i norsk og svensk kontrollsone</li><li>§ 4. Kontroll i kontrollsonen</li><li>§ 5. Publikums plikter i kontrollsonen</li><li>§ 6. Bistand fra politi og militære myndigheter</li><li>§ 7. Tvangsmidler</li><li>§ 8. Inndragning</li><li>§ 9. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2007-05-23-541" id="dokument"><h1>Forskrift om grensetollsamarbeid mellom Norge og Sverige.</h1><article class="legalArticle" data-lovdata-URL="LTI/forskrift/2007-05-23-541/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kontrollsonen ved riksgrensen til Sverige</span></h2><article class="legalP" id="paragraf-1-ledd-1">Kontrollsonen ved riksgrensen mellom Norge og Sverige består av de områdene og strekningene som er nevnt i § 2.</article><article class="legalP" id="paragraf-1-ledd-2">I kontrollsonen kan både norske og svenske tjenestemenn utføre tollekspedisjon og tollkontroll i henhold til både norske og svenske tollbestemmelser. Med tollbestemmelser menes både nasjonale bestemmelser som tollmyndighetene er satt til å håndheve og tilsvarende EU-bestemmelser med virkning i Sverige.</article></article><article class="legalArticle" data-lovdata-URL="LTI/forskrift/2007-05-23-541/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kontrollsonens utstrekning</span></h2><article class="legalP" id="paragraf-2-ledd-1">Kontrollsonens land- og sjøområde rekker 15 kilometer i luftlinje ut fra riksgrensen mellom Norge og Sverige. I nord går sonen til riksgrensen ved Treriksrøysa mellom Norge, Sverige og Finland. I sør går sonen til brytningspunktet mellom to linjer som trekkes henholdsvis en nautisk mil sørøst for Bjørneskjær og 2 ½ nautisk mil sørvest for Sponvika.</article><article class="legalP" id="paragraf-2-ledd-2">Norsk side av følgende jernbanelinjer, med stasjonsområder, tilhører kontrollsonen: <table><tbody><tr><td data-text-align="left" data-vertical-align="top">a.</td><td data-text-align="left" data-vertical-align="top">Oslo-Göteborg</td></tr><tr><td data-text-align="left" data-vertical-align="top">b.</td><td data-text-align="left" data-vertical-align="top">Oslo-Laxå</td></tr><tr><td data-text-align="left" data-vertical-align="top">c.</td><td data-text-align="left" data-vertical-align="top">Narvik-Luleå.</td></tr></tbody></table></article><article class="legalP" id="paragraf-2-ledd-3">Norsk side av følgende veistrekninger tilhører kontrollsonen: <table><tbody><tr><td data-text-align="left" data-vertical-align="top">a.</td><td data-text-align="left" data-vertical-align="top">Junkerdalen-Fauske</td></tr><tr><td data-text-align="left" data-vertical-align="top">b.</td><td data-text-align="left" data-vertical-align="top">Junkerdalen-Mo</td></tr><tr><td data-text-align="left" data-vertical-align="top">c.</td><td data-text-align="left" data-vertical-align="top">Strimasund-Tärnaby</td></tr><tr><td data-text-align="left" data-vertical-align="top">d.</td><td data-text-align="left" data-vertical-align="top">Narvik-Luleå</td></tr><tr><td data-text-align="left" data-vertical-align="top">e.</td><td data-text-align="left" data-vertical-align="top">Joesjö-Tärnaby</td></tr><tr><td data-text-align="left" data-vertical-align="top">f.</td><td data-text-align="left" data-vertical-align="top">Merkenes-Arjeplog.</td></tr></tbody></table></article><article class="legalP" id="paragraf-2-ledd-4">Bestemmelsene for kontrollsonen gjelder også på norsk territorium utenfor kontrollsonen, når en som mistenkes for en tollovertredelse, forfølges over sonegrensen i umiddelbar sammenheng med den antatte overtredelsen.</article></article><article class="legalArticle" data-lovdata-URL="LTI/forskrift/2007-05-23-541/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tollforretninger i norsk og svensk kontrollsone</span></h2><article class="legalP" id="paragraf-3-ledd-1">Norske og svenske tollmyndigheter kan avtale at alle slags tollforretninger i kontrollsonen kan utføres av det andre landets tolltjenestemenn og på det andre landets territorium. Når en slik avtale foreligger, har den reisende de plikter som følger av det aktuelle landets lovgivning ved inn- og utførsel, uavhengig av hvilket lands tolltjenestemenn som utfører tollforretningen, og uavhengig av i hvilket land tollforretningen skal foretas.</article><article class="legalP" id="paragraf-3-ledd-2">Tollregionen kan, etter samråd med svensk tollmyndighet, samtykke i vareførsel på andre veier enn dem som er tillatt i henhold til tolloven § 21 og forskrift 15. desember 1967 nr. 8962 til tolloven pkt. 4.7. og 4.13. Slikt samtykke skal i så fall også gis i forhold til svenske tollbestemmelser.</article><article class="legalP" id="paragraf-3-ledd-3">Tollforretninger som foretas etter denne forskriften, kan utføres ved følgende tollsteder: <table><tbody><tr><td data-text-align="left" data-vertical-align="top">a.</td><td data-text-align="left" data-vertical-align="top">norske tollsteder: Svinesund (norsk side), Ørje, Åsnes, Østby, Vauldalen, Junkerdal, Bjørnfjell og Narvik,</td></tr><tr><td data-text-align="left" data-vertical-align="top">b.</td><td data-text-align="left" data-vertical-align="top">svenske tollsteder: Svinesund (svensk side), Hån, Eda, Storlien og Tärnaby.</td></tr></tbody></table></article></article><article class="legalArticle" data-lovdata-URL="LTI/forskrift/2007-05-23-541/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll i kontrollsonen</span></h2><article class="legalP" id="paragraf-4-ledd-1">Den adgang til tollkontroll som norske tolltjenestemenn har i henhold til tolloven, gjelder tilsvarende for svenske tolltjenestemenn i kontrollsonen.</article></article><article class="legalArticle" data-lovdata-URL="LTI/forskrift/2007-05-23-541/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Publikums plikter i kontrollsonen</span></h2><article class="legalP" id="paragraf-5-ledd-1">Svenske tollbestemmelser om meldeplikt og andre plikter som publikum har overfor svensk tollmyndighet, skal gjelde tilsvarende overfor norske tollmyndigheter innenfor kontrollsonen.</article><article class="legalP" id="paragraf-5-ledd-2">Norske tollbestemmelser om meldeplikt og andre plikter som publikum har overfor norske tollmyndigheter, skal gjelde tilsvarende overfor svensk tollmyndighet innenfor kontrollsonen. I kontrollsonen kan tollekspedering og kontroll av trafikken mellom Norge og Sverige foretas etter både norske og svenske tollbestemmelser.</article></article><article class="legalArticle" data-lovdata-URL="LTI/forskrift/2007-05-23-541/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bistand fra politi og militære myndigheter</span></h2><article class="legalP" id="paragraf-6-ledd-1">Bestemmelsen i tolloven § 20 første ledd om beskyttelse og bistand av politiet og militære myndigheter gjelder også svenske tolltjenestemenn med oppdrag i den norske delen av kontrollsonen.</article></article><article class="legalArticle" data-lovdata-URL="LTI/forskrift/2007-05-23-541/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tvangsmidler</span></h2><article class="legalP" id="paragraf-7-ledd-1">Tvangsmidler i henhold til det ene lands lovgivning kan bare anvendes innenfor kontrollsonene på det annet lands territorium ved undersøkelser i umiddelbar sammenheng med ulovlig innførsel eller forsøk på ulovlig innførsel og med de begrensninger som ellers følger av svensk og norsk lovgivning.</article></article><article class="legalArticle" data-lovdata-URL="LTI/forskrift/2007-05-23-541/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Inndragning</span></h2><article class="legalP" id="paragraf-8-ledd-1">Inndragning av gjenstander som er beslaglagt på grunn av ulovlig innførsel, skal skje til fordel for det landet der beslaget er foretatt dersom både svenske og norske tollbestemmelser er overtrådt. Det kan gjøres unntak fra dette dersom det foreligger særlige omstendigheter.</article><article class="legalP" id="paragraf-8-ledd-2">Er bare det ene lands tollbestemmelser overtrådt, skal de beslaglagte gjenstander overleveres vedkommende myndighet i dette landet, uavhengig av hvor beslaget ble foretatt.</article></article><article class="legalArticle" data-lovdata-URL="LTI/forskrift/2007-05-23-541/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h2><article class="legalP" id="paragraf-9-ledd-1">Denne forskrift trer i kraft 1. juni 2007. Fra samme tidspunkt oppheves forskrifter 13. september 1974 nr. 7 om grensetollsamarbeid med Sverige og forskrift 15. november 1977 nr. 2 om grensetollsamarbeidet mellom Norge og Sverige.</article></article></main></body></html>