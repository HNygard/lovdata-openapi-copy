<!DOCTYPE html><html lang="no"><head><title>Forskrift om elektromagnetisk kompatibilitet (EMC) for elektronisk kommunikasjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-01-22-89</dd><dt class="dokid">DokumentID</dt><dd class="dokid">LTI/forskrift/2007-01-22-89</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 2 s 284</dd><dt class="dateInForce">I kraft fra</dt><dd class="dateInForce">2007-07-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-01-02-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§1-4</li><li>lov/2003-07-04-83/§2-3</li><li>lov/2003-07-04-83/§8-2</li><li>lov/2003-07-04-83/§10-5</li><li>forskrift/2003-07-04-881</li></ul></dd><dt class="dateOfPublication">Kunngjort</dt><dd class="dateOfPublication">2007-01-30</dd><dt class="lastupdated">Rettet</dt><dd class="lastupdated">2007-03-02 (§ 15)</dd><dt class="journalNumber">Journalnummer</dt><dd class="journalNumber">2007-0095</dd><dt class="titleShort">Korttittel</dt><dd class="titleShort">Forskrift om EMC for elektronisk kommunikasjon</dd><dt class="title">Tittel</dt><dd class="title">Forskrift om elektromagnetisk kompatibilitet (EMC) for elektronisk kommunikasjon.</dd><dt class="miscInformation">Annet om dokumentet</dt><dd class="miscInformation">Fastsatt av Post- og teletilsynet 22. januar 2007 med hjemmel i lov 4. juli 2003 nr. 83 om elektronisk kommunikasjon (ekomloven) § 1-4, § 2-3, § 8-2 og § 10-5, jf. Kronprinsreg.res. 4. juli 2003 nr. 881 om funksjonsfordeling innen myndigheten etter lov om elektronisk kommunikasjon del I punkt 2. Jf. EØS-avtalen vedlegg II kap. X nr. 7c (direktiv 2004/108/EF).</dd><dt class="refid">RefID</dt><dd class="refid">forskrift/2007-01-22-89</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om elektromagnetisk kompatibilitet (EMC) for elektronisk kommunikasjon.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Vilkår for omsetning og bruk</li><li>§ 5. Grunnleggende EMC-krav</li><li>§ 6. Samsvarsvurdering ved intern produksjonskontroll</li><li>§ 7. Samsvarsvurdering ved bruk av teknisk kontrollorgan</li><li>§ 8. Teknisk dokumentasjon for apparater</li><li>§ 9. Samsvarserklæring for apparater</li><li>§ 10. CE-merking</li><li>§ 11. Annen merking og informasjon</li><li>§ 12. Teknisk kontrollorgan</li><li>§ 13. Faste installasjoner</li><li>§ 14. Dokumentasjon av faste installasjoner</li><li>§ 15. Særlige tiltak</li><li>§ 16. Utstillinger, demonstrasjoner og lignende</li><li>§ 17. Tilsyn</li><li>§ 18. Sanksjoner</li><li>§ 19. Straff</li><li>§ 20. Ikrafttreden</li><li>§ 21. Overgangsbestemmelser</li><li>Vedlegg 1. Merking</li></ul></li></ul></dd></dl></header><main class="documentBody" data-lovdata-URL="LTI/forskrift/2007-01-22-89" id="dokument"><h1>Forskrift om elektromagnetisk kompatibilitet (EMC) for elektronisk kommunikasjon.</h1><article class="legalArticle" data-lovdata-URL="LTI/forskrift/2007-01-22-89/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre en hensiktsmessig grad av elektromagnetisk kompatibilitet som definert i § 3.</article></article><article class="legalArticle" data-lovdata-URL="LTI/forskrift/2007-01-22-89/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for apparater og faste installasjoner som benyttes til elektronisk kommunikasjon, og setter krav til tekniske kontrollorgan som foretar vurdering av EMC-egenskaper til apparater som benyttes til elektronisk kommunikasjon.</article><article class="legalP" id="paragraf-2-ledd-2">Virkeområdet omfatter også enkelteksemplarer av andre apparater og faste installasjoner som kan forstyrre elektronisk kommunikasjon.</article><article class="legalP" id="paragraf-2-ledd-3">Forskriften gjelder ikke<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">utstyr regulert av forskrift 20. juni 2000 nr. 628 om EØS-krav til radio- og teleterminalutstyr.</article></article></li><li data-li-identifier="b)" data-name="b)"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">utstyr regulert av forskrift 15. juni 1999 nr. 709 om EØS-godkjenning av maritimt radioutstyr.</article></article></li><li data-li-identifier="c)" data-name="c)"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">radioamatørutstyr tillatt brukt etter forskrift 28. juni 2004 nr. 1020 om radioamatørlisens. Byggesett og utstyr som er bygget eller modifisert av radioamatører er heller ikke omfattet.</article></article></li><li data-li-identifier="d)" data-name="d)"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">utstyr regulert av forskrift 23. mai 2005 nr. 459 om gjennomføring av forordning (EF) nr. 1592/2002 av 15. juli 2002 om felles regler for sivil luftfart og om opprettelse av et europeisk flysikkerhetsbyrå mv. og forordning (EF) nr. 488/2005 om avgifter og gebyrer pålagt av Det europeiske flysikkerhetsbyrået (EASA-forskriften).</article></article></li><li data-li-identifier="e)" data-name="e)"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">utstyr som på grunn av sine fysiske egenskaper ikke i vesentlig grad kan bli forstyrret av elektromagnetiske signaler og ikke genererer signaler som kan forårsake forstyrrelser.</article></article></li></ul></article></article><article class="legalArticle" data-lovdata-URL="LTI/forskrift/2007-01-22-89/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I tillegg til definisjonene i lov 4. juli 2003 nr. 83 om elektronisk kommunikasjon menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>apparat:</i> ethvert ferdig produkt eller kombinasjon av slike, som er kommersielt tilgjengelig som en enkelt funksjonell enhet og som er i stand til å produsere elektromagnetisk forstyrrelse, eller som under bruk kan påvirkes av slik forstyrrelse.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Som apparater regnes også: <ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-2-ledd-1-punkt-1"><article class="legalP" id="paragraf-3-ledd-1-punkt-2-ledd-1-punkt-1-ledd-1">komponenter og sammensatte enheter beregnet for inkorporering i et produkt, og</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2-ledd-1-punkt-2"><article class="legalP" id="paragraf-3-ledd-1-punkt-2-ledd-1-punkt-2-ledd-1">mobile installasjoner som består av en kombinasjon av apparater og eventuelt andre anordninger.</article></article></li></ul></article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>fast installasjon:</i> en bestemt kombinasjon av flere typer apparater og eventuelt andre innretninger som er satt sammen, installert og beregnet for permanent bruk på et forhåndsbestemt sted. Elektronisk kommunikasjonsnett er et eksempel på en fast installasjon.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>elektromagnetisk kompatibilitet:</i> den evne et apparat eller en fast installasjon har til å virke tilfredsstillende i sitt elektromagnetiske miljø uten å forårsake uakseptabel elektromagnetisk forstyrrelse for andre apparater og faste installasjoner i dette miljøet.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>elektromagnetisk forstyrrelse:</i> et hvert elektromagnetisk fenomen som kan redusere et apparats eller en fast installasjons funksjonalitet. En elektromagnetisk forstyrrelse kan eksempelvis være elektromagnetisk støy, et uønsket signal eller en endring i selve utbredelsesmediet.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>elektromagnetisk immunitet:</i> et apparats eller en fast installasjons evne til å virke som forutsatt under elektromagnetisk påvirkning.</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>elektromagnetisk miljø:</i> alle elektromagnetiske fenomener som eksisterer i et nærmere avgrenset område.</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>harmonisert standard:</i> teknisk standard vedtatt av et anerkjent europeisk standardiseringsorgan etter oppdrag fra Europakommisjonen.</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>sikkerhetsformål:</i> formål som skal sikre liv, helse og eiendom.</article></article></li></ul></article></article><article class="legalArticle" data-lovdata-URL="LTI/forskrift/2007-01-22-89/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for omsetning og bruk</span></h2><article class="legalP" id="paragraf-4-ledd-1">Apparater og faste installasjoner som omfattes av forskriften kan bare omsettes dersom de tilfredsstiller forskriftens krav, og tas i bruk dersom de er korrekt installert og vedlikeholdt og blir brukt som forutsatt.</article></article><article class="legalArticle" data-lovdata-URL="LTI/forskrift/2007-01-22-89/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Grunnleggende EMC-krav</span></h2><article class="legalP" id="paragraf-5-ledd-1">Apparater og faste installasjoner skal være konstruert og produsert slik at de:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">ikke forårsaker kraftigere elektromagnetiske forstyrrelser enn at radio- og teleterminalutstyr og andre apparater og faste installasjoner kan virke som forutsatt og</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">har tilstrekkelig elektromagnetisk immunitet til å kunne virke som forutsatt.</article></article></li></ul></article></article><article class="legalArticle" data-lovdata-URL="LTI/forskrift/2007-01-22-89/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samsvarsvurdering ved intern produksjonskontroll</span></h2><article class="legalP" id="paragraf-6-ledd-1">Produsenten skal vurdere om apparatets elektromagnetiske kompatibilitet tilfredsstiller kravene i § 5. Apparatet skal vurderes under alle normale driftsforhold og ved alle konfigurasjoner som produsenten angir at apparatet er beregnet for. Apparater som tilfredsstiller relevante harmoniserte standarder anses å oppfylle kravene i § 5.</article><article class="legalP" id="paragraf-6-ledd-2">Produsenten, eller dennes autoriserte representant i EØS, skal utstede en samsvarserklæring, jf. § 9, som bekrefter at apparatet tilfredsstiller kravene i forskriften, og skal merke hver enhet i samsvar med reglene i § 10 og § 11.</article><article class="legalP" id="paragraf-6-ledd-3">Produsenten skal utarbeide teknisk dokumentasjon som beskrevet i § 8.</article><article class="legalP" id="paragraf-6-ledd-4">Produsenten eller dennes autoriserte representant i EØS plikter å ha samsvarserklæringen og den tekniske dokumentasjonen tilgjengelig for Post- og teletilsynet for kontroll i minst ti år etter at produksjon av produktet er opphørt. Dersom produsenten ikke er representert i EØS, har den som markedsfører apparatet i EØS dette ansvaret.</article></article><article class="legalArticle" data-lovdata-URL="LTI/forskrift/2007-01-22-89/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Samsvarsvurdering ved bruk av teknisk kontrollorgan</span></h2><article class="legalP" id="paragraf-7-ledd-1">I tillegg til kravene i § 6 kan produsenten eller dennes autoriserte representant i EØS forelegge den tekniske dokumentasjonen for teknisk kontrollorgan, jf. § 12, for en vurdering av om de grunnleggende kravene, eller spesifiserte deler av kravene i § 5, anses oppfylt.</article><article class="legalP" id="paragraf-7-ledd-2">Dersom det tekniske kontrollorganet anser de angitte kravene som oppfylt, skal kontrollorganet gi en skriftlig uttalelse om dette. Produsenten, eller dennes autoriserte representant i EØS, skal vedlegge kontrollorganets uttalelse som en del av den tekniske dokumentasjonen, jf. § 8.</article></article><article class="legalArticle" data-lovdata-URL="LTI/forskrift/2007-01-22-89/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Teknisk dokumentasjon for apparater</span></h2><article class="legalP" id="paragraf-8-ledd-1">Dokumentasjonen skal beskrive konstruksjon og produksjon av apparatet, og skal spesielt omfatte:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">en generell beskrivelse av apparatet,</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">bekreftelse av overensstemmelse med harmoniserte standarder dersom slike helt eller delvis er benyttet,</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">opplysninger om standard som helt eller delvis er benyttet,</article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">beskrivelse av metoder som er valgt for å oppfylle kravene i § 5 dersom standard, eller deler av standard, ikke er benyttet,</article></article></li><li data-li-identifier="e)" data-name="e)"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">resultater av konstruksjonsberegninger, målinger og lignende og</article></article></li><li data-li-identifier="f)" data-name="f)"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">uttalelse fra teknisk kontrollorgan dersom prosedyre etter § 7 er benyttet.</article></article></li></ul></article><article class="legalP" id="paragraf-8-ledd-2">Produsenten skal iverksette nødvendige tiltak for å sikre at apparatet er i samsvar med den tekniske dokumentasjon.</article></article><article class="legalArticle" data-lovdata-URL="LTI/forskrift/2007-01-22-89/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Samsvarserklæring for apparater</span></h2><article class="legalP" id="paragraf-9-ledd-1">Samsvarserklæringen skal minst inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">referanse til direktiv 2004/108/EF,</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">identifikasjon av apparatet, jf. § 11, første ledd,</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">navn og adresse på produsent, eller produsentens autoriserte representant i EØS,</article></article></li><li data-li-identifier="d)" data-name="d)"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">datert referanse til de spesifikasjonene som er benyttet i forbindelse med samsvarserklæringen,</article></article></li><li data-li-identifier="e)" data-name="e)"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">dato for samsvarserklæringen og</article></article></li><li data-li-identifier="f)" data-name="f)"><article class="listArticle" id="paragraf-9-ledd-1-punkt-6"><article class="legalP" id="paragraf-9-ledd-1-punkt-6-ledd-1">identifikasjon og underskrift av den person som har fullmakt til å forplikte produsenten eller produsentens autoriserte representant i EØS.</article></article></li></ul></article><article class="legalP" id="paragraf-9-ledd-2">Den som har utstedt samsvarserklæringen har ansvar for at apparater som er tilgjengelige for omsetning er i samsvar med den tekniske dokumentasjonen beskrevet i § 8 og kravene i forskriften for øvrig.</article></article><article class="legalArticle" data-lovdata-URL="LTI/forskrift/2007-01-22-89/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">CE-merking</span></h2><article class="legalP" id="paragraf-10-ledd-1">Produsenten eller produsentens autoriserte representant i EØS skal merke apparat som oppfyller kravene i forskriften slik det fremgår av vedlegg 1.</article><article class="legalP" id="paragraf-10-ledd-2">Det er ikke tillatt å bruke merker som kan forveksles med CE-merkingen som kreves etter forskriften.</article></article><article class="legalArticle" data-lovdata-URL="LTI/forskrift/2007-01-22-89/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Annen merking og informasjon</span></h2><article class="legalP" id="paragraf-11-ledd-1">Ethvert apparat skal merkes med typebetegnelse, parti eller serienummer eller annen informasjon som muliggjør identifisering av apparatet.</article><article class="legalP" id="paragraf-11-ledd-2">Navn og adresse på produsenten skal vedlegges apparatet. Dersom produsenten ikke er etablert i EØS, skal i tillegg navn og adresse på produsentens autoriserte representant i EØS eller den som er ansvarlig for markedsføring innen EØS vedlegges.</article><article class="legalP" id="paragraf-11-ledd-3">Det skal vedlegges informasjon om eventuelle tiltak som må iverksettes for å sikre at kravene i forskriften § 5 blir tilfredsstilt når apparatet settes sammen, installeres, tas i bruk eller vedlikeholdes.</article><article class="legalP" id="paragraf-11-ledd-4">Apparater som ikke tilfredsstiller krav til elektromagnetisk kompatibilitet for bomiljøer, skal ledsages av en tydelig angivelse av denne bruksbegrensningen. Der det er hensiktsmessig, skal bruksbegrensningen også angis på innpakningen.</article><article class="legalP" id="paragraf-11-ledd-5">Brukerdokumentasjonen skal inneholde nok informasjon til at apparatet skal kunne brukes som forutsatt.</article></article><article class="legalArticle" data-lovdata-URL="LTI/forskrift/2007-01-22-89/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Teknisk kontrollorgan</span></h2><article class="legalP" id="paragraf-12-ledd-1">Samferdselsdepartementet utpeker teknisk kontrollorgan for apparater som omfattes av forskriften.</article><article class="legalP" id="paragraf-12-ledd-2">Organene skal oppfylle følgende minstekrav:<ul class="defaultList"><li data-li-identifier="1)" data-name="1)"><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">de skal ha tilgang til nødvendig personale, midler og utstyr,</article></article></li><li data-li-identifier="2)" data-name="2)"><article class="listArticle" id="paragraf-12-ledd-2-punkt-2"><article class="legalP" id="paragraf-12-ledd-2-punkt-2-ledd-1">personalet skal ha teknisk kompetanse og faglig integritet,</article></article></li><li data-li-identifier="3)" data-name="3)"><article class="listArticle" id="paragraf-12-ledd-2-punkt-3"><article class="legalP" id="paragraf-12-ledd-2-punkt-3-ledd-1">med hensyn til de prøvinger, rapporter, sertifikater og kontrolltiltak som er nevnt i forskriften, skal ledere og teknisk personale være uavhengige av alle miljøer, grupper eller enkeltpersoner som direkte eller indirekte har interesser knyttet til vedkommende produkt,</article></article></li><li data-li-identifier="4)" data-name="4)"><article class="listArticle" id="paragraf-12-ledd-2-punkt-4"><article class="legalP" id="paragraf-12-ledd-2-punkt-4-ledd-1">personalet skal ha taushetsplikt, og</article></article></li><li data-li-identifier="5)" data-name="5)"><article class="listArticle" id="paragraf-12-ledd-2-punkt-5"><article class="legalP" id="paragraf-12-ledd-2-punkt-5-ledd-1">det skal tegnes en ansvarsforsikring, med mindre ansvaret dekkes av staten i henhold til nasjonal lovgivning.</article></article></li></ul></article><article class="legalP" id="paragraf-12-ledd-3">For øvrig får inhabilitetsreglene i forvaltningslovens kapittel II om ugildhet anvendelse for personell som utfører oppdrag for tekniske kontrollorgan.</article></article><article class="legalArticle" data-lovdata-URL="LTI/forskrift/2007-01-22-89/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Faste installasjoner</span></h2><article class="legalP" id="paragraf-13-ledd-1">Eier av fast installasjon er ansvarlig for at installasjonen er fagmessig utført, har tilfredsstillende kvalitet og tilfredsstiller EMC-kravene i § 5.</article><article class="legalP" id="paragraf-13-ledd-2">Apparater som markedsføres som selvstendige enheter, og som bygges inn i en fast installasjon, skal tilfredsstille alle relevante krav i forskriften.</article><article class="legalP" id="paragraf-13-ledd-3">Apparater som kun er beregnet for innbygging i en fast installasjon og som ikke er kommersielt tilgjengelig på annen måte, behøver ikke å tilfredsstille kravene i § 5, § 6, § 7, § 10 og § 11.</article><article class="legalP" id="paragraf-13-ledd-4">Dersom det er usikkert om en fast installasjon tilfredsstiller kravene, spesielt ved klager over forstyrrelser forårsaket av installasjonen, kan Post- og teletilsynet be om dokumentasjon som viser at installasjonen tilfredsstiller kravene. Det samme gjelder dersom det anses nødvendig å foreta en kontroll av installasjonen.</article><article class="legalP" id="paragraf-13-ledd-5">Dersom det konstateres at installasjonen ikke tilfredsstiller kravene, kan Post- og teletilsynet kreve at hensiktsmessige tiltak blir iverksatt slik at installasjonen tilfredsstiller kravene i § 5.</article></article><article class="legalArticle" data-lovdata-URL="LTI/forskrift/2007-01-22-89/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dokumentasjon av faste installasjoner</span></h2><article class="legalP" id="paragraf-14-ledd-1">Faste installasjoner skal dokumenteres. Dokumentasjonen skal inneholde informasjonen som er spesifisert i § 11 første og annet ledd og skal bekrefte at installasjonen er bygget på en fagmessig god måte. Dokumentasjonen skal til enhver tid være oppdatert. Dokumentasjonen skal oppbevares av eier og være tilgjengelig for tilsyn under hele installasjonens levetid.</article><article class="legalP" id="paragraf-14-ledd-2">For apparater som kun er beregnet for innbygging i en bestemt fast installasjon og som ikke er kommersielt tilgjengelig på annen måte, skal den faste installasjonen og dens egenskaper i forbindelse med elektromagnetisk kompatibilitet identifiseres. Tiltak som iverksettes for å sikre samsvar med EMC-kravene i § 5, skal angis.</article></article><article class="legalArticle" data-lovdata-URL="LTI/forskrift/2007-01-22-89/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Særlige tiltak</span></h2><article class="legalP" id="paragraf-15-ledd-1">Kravene i forskriften er ikke til hinder for at følgende tiltak iverksettes i forbindelse med installasjon eller bruk av apparater og faste installasjoner:<ul class="defaultList"><li data-li-identifier="a)" data-name="a)"><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">tiltak som iverksettes for å løse et eksisterende eller forventet problem med hensyn til elektromagnetisk kompatibilitet i et bestemt område eller</article></article></li><li data-li-identifier="b)" data-name="b)"><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">tiltak som iverksettes av sikkerhetsmessige grunner for å beskytte elektroniske kommunikasjonsnett og mottaker- eller senderstasjoner brukt til sikkerhetsformål.</article></article></li></ul></article></article><article class="legalArticle" data-lovdata-URL="LTI/forskrift/2007-01-22-89/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Utstillinger, demonstrasjoner og lignende</span></h2><article class="legalP" id="paragraf-16-ledd-1">Apparater og faste installasjoner kan demonstreres på utstillinger, messer o.l. selv om de ikke tilfredsstiller kravene i forskriften hvis de har klar og tydelig merking om at de ikke kan omsettes eller tas i bruk før det tilfredsstiller forskriftens krav.</article><article class="legalP" id="paragraf-16-ledd-2">Demonstrasjon kan bare gjennomføres etter at det er iverksatt tilstrekkelige tiltak for å unngå elektromagnetiske forstyrrelser.</article></article><article class="legalArticle" data-lovdata-URL="LTI/forskrift/2007-01-22-89/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn</span></h2><article class="legalP" id="paragraf-17-ledd-1">Post- og teletilsynet fører tilsyn med at bestemmelsene i forskriften eller vedtak fastsatt med hjemmel i forskriften blir oppfylt.</article><article class="legalP" id="paragraf-17-ledd-2">Som ledd i tilsynet kan Post- og teletilsynet eller den som bistår Post- og teletilsynet gjennomføre kontroll hos eier av fast installasjon, produsent, importør og forhandler av apparater og hos bruker.</article><article class="legalP" id="paragraf-17-ledd-3">Post- og teletilsynet kan gjennomføre stikkprøver, utføre målinger eller annen kontroll av apparater og faste installasjoner og ta apparater med for nærmere kontroll.</article><article class="legalP" id="paragraf-17-ledd-4">Den som produserer, importerer, forhandler eller leier ut apparater, plikter å skaffe til veie apparater som Post- og teletilsynet ber om å få utlevert for nærmere kontroll, selv om apparatene ikke er tilgjengelig på lager.</article><article class="legalP" id="paragraf-17-ledd-5">Den som blir kontrollert plikter å gi opplysninger og utlevere dokumentasjon, gi tilsynet uhindret adgang til virksomheten, lokaler, apparater og faste installasjoner, oppgaver over omsatte apparater og faste installasjoner o.l. og for øvrig gi nødvendig medvirkning til gjennomføringen av kontrollen, jf. ekomloven § 10-3 og § 10-4.</article></article><article class="legalArticle" data-lovdata-URL="LTI/forskrift/2007-01-22-89/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Sanksjoner</span></h2><article class="legalP" id="paragraf-18-ledd-1">Ved brudd på pliktene etter forskriften kan Post- og teletilsynet gjennomføre sanksjoner etter ekomloven kapittel 10. Dersom produsenten ikke kan identifiseres, kan sanksjonene gjennomføres mot eieren av apparat eller fast installasjon.</article></article><article class="legalArticle" data-lovdata-URL="LTI/forskrift/2007-01-22-89/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h2><article class="legalP" id="paragraf-19-ledd-1">Brudd på forskriften kan straffes med hjemmel i ekomloven § 12-4.</article></article><article class="legalArticle" data-lovdata-URL="LTI/forskrift/2007-01-22-89/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttreden</span></h2><article class="legalP" id="paragraf-20-ledd-1">Forskriften trer i kraft 20. juli 2007. Fra samme dato oppheves forskrift 2. januar 1996 nr. 3 om elektromagnetisk kompatibilitet (EMC) for teleutstyr.</article></article><article class="legalArticle" data-lovdata-URL="LTI/forskrift/2007-01-22-89/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsbestemmelser</span></h2><article class="legalP" id="paragraf-21-ledd-1">Apparater produsert før forskriftens ikrafttreden, og som tilfredsstiller kravene i forskrift 2. januar 1996 nr. 3 om elektromagnetisk kompatibilitet (EMC) for teleutstyr, kan markedsføres og tas i bruk frem til 20. juli 2009.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2007-01-22-89/KAPITTEL_1"><h2>Vedlegg 1. Merking</h2><article class="centeredP" data-text-align="center"><img height="98" src="static/LTI/sf-20070122-0089-01-01.gif" width="154" /></article><article class="centeredP" data-text-align="center">Bokstavene CE</article><article class="legalP" id="kapittel-1-ledd-1">Dersom CE-merkingen forminskes eller forstørres, skal størrelsesforholdet slik det fremgår av modellen ovenfor, overholdes. De ulike delene CE-merkingen består av skal, så langt som mulig, ha samme høyde og høyden skal ikke være under 5 mm.</article><article class="legalP" id="kapittel-1-ledd-2">CE-merkingen skal påføres på apparatet. Der det ikke er mulig på grunn av apparatets størrelse og utforming, skal merket plasseres på eventuell emballasje og på medfølgende dokumentasjon.</article></section></main></body></html>