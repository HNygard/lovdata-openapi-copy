<!DOCTYPE html><html lang="no"><head><title>Forskrift om endring i forskrift til partnerskapsloven om prøving av vilkår og fremgangsmåte m.v. ved registrering av partnerskap</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-12-14-1536</dd><dt class="dokid">DokumentID</dt><dd class="dokid">LTI/forskrift/2007-12-14-1536</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 13 s 1897</dd><dt class="dateInForce">I kraft fra</dt><dd class="dateInForce">2008-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-07-10-748</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-04-30-40/§2</li><li>forskrift/2002-04-19-366</li></ul></dd><dt class="dateOfPublication">Kunngjort</dt><dd class="dateOfPublication">2007-12-21 15:45</dd><dt class="journalNumber">Journalnummer</dt><dd class="journalNumber">2007-1249</dd><dt class="titleShort">Korttittel</dt><dd class="titleShort">Endr. i forskrift til partnerskapsloven</dd><dt class="title">Tittel</dt><dd class="title">Forskrift om endring i forskrift til partnerskapsloven om prøving av vilkår og fremgangsmåte m.v. ved registrering av partnerskap</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 14. desember 2007 med hjemmel i lov 30. april 1993 nr. 40 om registrert partnerskap § 2 og delegeringsvedtak 19. april 2002 nr. 366.</dd><dt class="refid">RefID</dt><dd class="refid">forskrift/2007-12-14-1536</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til partnerskapsloven om prøving av vilkår og fremgangsmåte m.v. ved registrering av partnerskap<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 7.</li><li>§ 8.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-12-14-1536" id="dokument"><h1>Forskrift om endring i forskrift til partnerskapsloven om prøving av vilkår og fremgangsmåte m.v. ved registrering av partnerskap</h1><section class="section" data-name="kapI" id="kapittel-1" data-lovdata-URL="LTI/forskrift/2007-12-14-1536/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 10. juli 1993 nr. 748 om prøving av vilkår og fremgangsmåte m.v. ved registrering av partnerskap gjøres følgende endringer:</article> <article class="defaultP" margin-top="true">§ 1 og § 2 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>.</span><article class="legalP" id="kapittel-1-foreslåttparagraf-1-ledd-1">Før registrering kan gjennomføres skal det skje en prøving av om vilkårene er oppfylt. Prøving av vilkårene foretas av folkeregistermyndigheten, jf. § 15, på det sted i landet hvor en av partene bor.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>.</span><article class="legalP" id="kapittel-1-foreslåttparagraf-2-ledd-1">Begge partene skal legge frem bevis for identitet sammen med prøvingsattesten fra folkeregistermyndigheten, jf. § 14.</article></article> <article class="defaultP" margin-top="true">§ 7 og § 8 skal lyde:</article><article class="futureLegalArticle" data-name="§7" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7</span>.</span><article class="legalP" id="kapittel-1-foreslåttparagraf-3-ledd-1">Hver av partene skal erklære skriftlig om han eller hun har inngått registrert partnerskap eller ekteskap tidligere. I tilfelle skal legges frem bevis på at det er endelig oppløst i henhold til ekteskapsloven kap. 4 og 5 eller opphørt ved død.</article><article class="legalP" id="kapittel-1-foreslåttparagraf-3-ledd-2">Er tidligere partnerskap eller ekteskap oppløst ved død, skal det skaffes attest om dette fra innenlandsk eller utenlandsk offentlig myndighet. Hvis slik attest ikke kan skaffes, kan partene legge sine opplysninger og bevis frem for vedkommende tingrettsdommer, jf. skifteloven § 8, andre jf. første ledd. Hvis skiftet ikke hører inn under norsk tingrett kan spørsmålet bringes inn for tingrettsdommeren på det stedet der registreringsvilkårene prøves. Tingretten avgjør ved kjennelse om bevisene skal godtas. Kjennelsen kan ankes av den som avgjørelsen går mot. Er bevisene godtatt, skal tingretten gi melding til fylkesmannen, som kan anke kjennelsen.</article><article class="legalP" id="kapittel-1-foreslåttparagraf-3-ledd-3">Hvis et registrert partnerskap er oppløst eller en skilsmisse er gjennomført i utlandet, avgjør fylkesmannen om oppløsningen/skilsmissen etter lov 2. juni 1978 nr. 38 om anerkjennelse av utenlandske skilsmisser og separasjoner skal gjelde her i riket.</article><article class="legalP" id="kapittel-1-foreslåttparagraf-3-ledd-4">Dersom en skilsmisse er gjennomført i et annet nordisk land i samsvar med konvensjon 6. februar 1931 nr. 1 mellom Norge, Danmark, Finland, Island og Sverige inneholdende internasjonal-privatrettslige bestemmelser om ekteskap mv., jf. lov 19. desember 1969 nr. 75, er ikke fylkesmannens anerkjennelse nødvendig.</article></article><article class="futureLegalArticle" data-name="§8" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 8</span>.</span><article class="legalP" id="kapittel-1-foreslåttparagraf-4-ledd-1">Utenlandsk statsborger som ikke har bopel i riket må fremlegge dokumentasjon fra myndighetene i sitt hjemland som viser sivilstatus. Folkeregistermyndigheten kan gjøre unntak fra dette kravet når særlige grunner taler for det.</article><article class="legalP" id="kapittel-1-foreslåttparagraf-4-ledd-2">Forskrift 5. november 1992 nr. 979 til ekteskapslovens § 7 bokstav h, om når en utenlandsk statsborger skal anses å være fast bosatt i Norge i forbindelse med prøving av ekteskapsvilkår, får tilsvarende anvendelse på inngåelse av registrert partnerskap.<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">Enhver utenlandsk statsborger som skal inngå registrert partnerskap, må videre fremlegge dokumentasjon som viser at vedkommende har lovlig opphold i Norge.</article></article></li></ul></article></article> <article class="defaultP" margin-top="true">§ 10 skal lyde:</article><article class="legalP" id="kapittel-1-ledd-2">Dersom folkeregistermyndigheten eller registreringsmyndigheten har grunn til å tro at noen av partene på grunn av alvorlig sinnslidelse eller alvorlig psykisk utviklingshemming mangler rettslig handleevne, kan det kreves lagt frem attest fra en offentlig lege eller fra en annen lege som en offentlig lege utpeker. Med rettslig handleevne menes i denne paragrafen evne til normal forståelse av hva en registrering innebærer, og evne til normal motivering for å inngå registrert partnerskap.</article> <article class="defaultP" margin-top="true">§ 14 skal lyde:</article><article class="legalP" id="kapittel-1-ledd-3">Har folkeregistermyndigheten funnet at partene fyller vilkårene etter denne forskrift § 1 til § 13, skal partene få en attest for at det ikke er noe til hinder for at partnerskap blir inngått. Attesten er gyldig i fire måneder etter utstedelsen.</article><article class="legalP" id="kapittel-1-ledd-4">Vedtak om å ikke utstede prøvingsattest kan påklages til fylkesmannen.</article> <article class="defaultP" margin-top="true">§ 16 skal lyde:</article><article class="legalP" id="kapittel-1-ledd-5">Før registreringen gjennomføres skal folkeregistermyndigheten kontrollere at vilkårene er prøvet og at ekteskapsloven kap. 1 og denne forskrifts kap. 1 er fulgt. Registreringen kan finne sted når registreringsmyndigheten har mottatt attest om at vilkårene er prøvet, jf. § 14.</article> <article class="defaultP" margin-top="true">§ 23 skal lyde:</article><article class="legalP" id="kapittel-1-ledd-6">Registreringsmyndigheten skal snarest, og senest innen tre dager sende melding om registreringen til folkeregistermyndigheten.</article><article class="legalP" id="kapittel-1-ledd-7">Meldingen sendes på blankett fastsatt av departementet. Samtlige spørsmål skal besvares så langt de passer.</article></section><section class="section" data-name="kapII" id="kapittel-2" data-lovdata-URL="LTI/forskrift/2007-12-14-1536/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2008.</article></section></main></body></html>