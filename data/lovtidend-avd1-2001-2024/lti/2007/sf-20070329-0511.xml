<!DOCTYPE html><html lang="no"><head><title>Forskrift om forbud mot bruk av animalske proteiner i fôr til produksjonsdyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-29-511</dd><dt class="dokid">DokumentID</dt><dd class="dokid">LTI/forskrift/2007-03-29-511</dd><dt class="ministry">Departement</dt><dd class="ministry"><ul><li>Landbruks- og matdepartementet</li><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 s 584</dd><dt class="dateInForce">I kraft fra</dt><dd class="dateInForce">2007-03-29</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-22-1416</li><li>forskrift/2002-11-07-1290</li><li>forskrift/2002-06-27-732</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§17</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2007-05-18</dd><dt class="journalNumber">Journalnummer</dt><dd class="journalNumber">2007-0387</dd><dt class="titleShort">Korttittel</dt><dd class="titleShort">Forskrift om animalske proteiner i dyrefor</dd><dt class="title">Tittel</dt><dd class="title">Forskrift om forbud mot bruk av animalske proteiner i fôr til produksjonsdyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruks- og matdepartementet og Fiskeri- og kystdepartementet 29. mars 2007 med hjemmel i lov 19. desember 2003 nr. 124 om matproduksjon og mattrygghet mv. (matloven) § 17, jf. delegeringsvedtak 19. desember 2003 nr. 1790. Jf. EØS-avtalen vedlegg I kap. I nr. 12 (forordning (EF) nr. 1234/2003 og forordning (EF) nr. 1292/2005).</dd><dt class="refid">RefID</dt><dd class="refid">forskrift/2007-03-29-511</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forbud mot bruk av animalske proteiner i fôr til produksjonsdyr.<ul class="tocSubUl"><li>Kapittel I. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Krav ved omsetning av og fôring med animalske proteiner<ul class="tocSubUl"><li>§ 4. Omsetning av og fôring med animalske proteiner</li><li>§ 5. Godkjenning for hygienisering av fôr til akvakulturdyr produsert av biprodukter fra akvakulturdyr</li><li>§ 6. Særskilte krav for eksport av bearbeidet animalsk protein</li></ul></li><li>Kapittel III. Administrative bestemmelser<ul class="tocSubUl"><li>§ 7. Tilsyn og vedtak</li><li>§ 8. Dispensasjon</li><li>§ 9. Straffebestemmelser</li><li>§ 10. Ikrafttredelse</li></ul></li><li>Vedlegg 1. Betingelser for omsetning og bruk av dikalsiumfosfat og trikalsiumfosfat i fôr til produksjonsdyr</li><li>Vedlegg 2. Betingelser for omsetning og bruk av fiskemel som fôrmiddel til produksjonsdyr</li><li>Vedlegg 3. Betingelser for godkjenning for omsetning og bruk av akvakulturdyr som råvare til produksjon av fôr til akvakulturdyr</li><li>Vedlegg 4. Betingelser for omsetning og bruk av blodprodukter og blodmel som fôrmiddel til landdyr respektive akvatiske dyr</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-29-511" id="dokument"><h1>Forskrift om forbud mot bruk av animalske proteiner i fôr til produksjonsdyr.</h1><section class="section" data-name="kapI" id="kapittel-1" data-lovdata-URL="LTI/forskrift/2007-03-29-511/KAPITTEL_1"><h2>Kapittel I. Formål og virkeområde</h2><article class="legalArticle" data-lovdata-URL="LTI/forskrift/2007-03-29-511/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å fremme helsen hos produksjonsdyr, herunder beskytte mot overførbare spongiforme encefalopatier.</article></article><article class="legalArticle" data-lovdata-URL="LTI/forskrift/2007-03-29-511/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder innførsel, utførsel og omsetning av animalske proteiner og fôring av produksjonsdyr.</article></article><article class="legalArticle" data-lovdata-URL="LTI/forskrift/2007-03-29-511/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften forstås ved:</article> <article class="defaultP" margin-top="true"><i>Blodprodukter:</i> produkter fra blod eller bestanddeler av blod med unntak av blodmel. Produktene omfatter tørket, frossent eller flytende plasma, tørket fullblod, tørkede, frosne eller flytende røde blodlegemer eller bestanddeler eller blandinger av disse.</article> <article class="defaultP" margin-top="true"><i>Blodmel:</i> produkter som er framstilt ved varmebehandling av blod i samsvar med gjeldende bestemmelser og som er beregnet brukt til fôr eller organisk gjødsel.</article> <article class="defaultP" margin-top="true"><i>Fiskemel:</i> bearbeidet animalsk protein fra akvatiske dyr, med unntak av sjøpattedyr.</article> <article class="defaultP" margin-top="true"><i>Bearbeidet animalsk protein:</i> animalske proteiner i samsvar med forordning (EF) nr. 1774/2002 og som i sin helhet er framstilt av kategori 3 materiale.</article> <article class="defaultP" margin-top="true"><i>Gelatin:</i> naturlig løselig protein, geldannende eller ikke geldannende, som er framkommet ved delvis hydrolyse av kollagen framstilt av bein, huder, skinn eller sener fra dyr (herunder fjørfe og akvatiske dyr).</article> <article class="defaultP" margin-top="true"><i>Hydrolyserte proteiner</i>: polypeptider, peptider og aminosyrer og blandinger av disse som framstilles ved hydrolyse av animalske biprodukter.</article> <article class="defaultP" margin-top="true"><i>Produksjonsdyr:</i> landbruks- og akvakulturdyr som holdes, oppfôres eller avles for produksjon av mat og/eller kan bli slaktet for humant konsum.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2007-03-29-511/KAPITTEL_2"><h2>Kapittel II. Krav ved omsetning av og fôring med animalske proteiner</h2><article class="legalArticle" data-lovdata-URL="LTI/forskrift/2007-03-29-511/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Omsetning av og fôring med animalske proteiner</span></h3><article class="legalP" id="kapittel-2-paragraf-1-ledd-1">Det er forbudt å omsette som fôr til drøvtyggere og å fôre drøvtyggere med proteiner av animalsk opprinnelse.</article><article class="legalP" id="kapittel-2-paragraf-1-ledd-2">Det er forbudt å omsette som fôr til produksjonsdyr og å fôre produksjonsdyr med bearbeidede animalske proteiner.</article><article class="legalP" id="kapittel-2-paragraf-1-ledd-3">Unntatt fra forbudet i første og annet ledd er<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">melk og melkeprodukter,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">egg og eggprodukter,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">gelatin fra andre dyrearter enn drøvtyggere,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">di- og trikalsiumfosfat av animalsk opprinnelse som fôrvare til andre arter enn drøvtyggere i henhold til vedlegg 1,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-3-punkt-5"><article class="legalP" id="kapittel-2-paragraf-1-ledd-3-punkt-5-ledd-1">hydrolyserte proteiner fra huder og skinn av drøvtyggere eller fra andre animalske biprodukter og dyrearter enn drøvtyggere, og som etter prosessering har en molekylvekt lavere enn 10.000 dalton,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-3-punkt-6"><article class="legalP" id="kapittel-2-paragraf-1-ledd-3-punkt-6-ledd-1">fiskemel i henhold til vedlegg 2,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-3-punkt-7"><article class="legalP" id="kapittel-2-paragraf-1-ledd-3-punkt-7-ledd-1">akvakulturdyr som fôr til akvakulturdyr i henhold til § 5 og vedlegg 3,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-3-punkt-8"><article class="legalP" id="kapittel-2-paragraf-1-ledd-3-punkt-8-ledd-1">blodprodukter av blod fra andre dyrearter enn drøvtyggere som fôrmiddel til ikke drøvtyggende produksjonsdyr i henhold til vedlegg 4,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-ledd-3-punkt-9"><article class="legalP" id="kapittel-2-paragraf-1-ledd-3-punkt-9-ledd-1">blodmel fra andre dyrearter enn drøvtygger til fôring av akvakulturdyr i henhold til vedlegg 4,</article></article></li><li data-li-identifier="j)" data-name="j)"><article class="listArticle" id="kapittel-2-paragraf-1-ledd-3-punkt-10"><article class="legalP" id="kapittel-2-paragraf-1-ledd-3-punkt-10-ledd-1">fôring med animalske proteiner til kjøttetende pelsdyr,</article></article></li><li data-li-identifier="k)" data-name="k)"><article class="listArticle" id="kapittel-2-paragraf-1-ledd-3-punkt-11"><article class="legalP" id="kapittel-2-paragraf-1-ledd-3-punkt-11-ledd-1">rotfrukter som er forurenset med benfragmenter kan benyttes som fôrmiddel til produksjonsdyr når det kan utelukkes at forurensningen har skjedd som følge av krysskontaminering med benmel ved transport eller bearbeiding.</article></article></li></ul></article></article><article class="legalArticle" data-lovdata-URL="LTI/forskrift/2007-03-29-511/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning for hygienisering av fôr til akvakulturdyr produsert av biprodukter fra akvakulturdyr</span></h3><article class="legalP" id="kapittel-2-paragraf-2-ledd-1">Akvakulturdyr og biprodukter av akvakulturdyr som skal brukes som fôr til akvakulturdyr skal være hygienisert etter metode som er godkjent av Mattilsynet. Metoden skal oppfylle de krav som går frem av vedlegg 3 i denne forskrift.</article></article><article class="legalArticle" data-lovdata-URL="LTI/forskrift/2007-03-29-511/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Særskilte krav for eksport av bearbeidet animalsk protein</span></h3><article class="legalP" id="kapittel-2-paragraf-3-ledd-1">Bearbeidede animalske proteiner som ikke er beregnet som fôr til produksjonsdyr, kan eksporteres til tredjestater på følgende vilkår:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">det må på forhånd foreligge en bilateral avtale med vedkommende lands myndighet, hvor vedkommende tredjestat forplikter seg til ikke å bruke de animalske proteinene til formål som er forbudt etter denne forskriften, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">de bearbeidede animalske proteinene skal ikke reeksporteres for anvendelse som er forbudt i henhold til denne forskrift.</article></article></li></ul></article><article class="legalP" id="kapittel-2-paragraf-3-ledd-2">Bestemmelsene i første ledd gjelder ikke for kjæledyrfôr, fiskemel eller for produkter som inneholder fiskemel.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2007-03-29-511/KAPITTEL_3"><h2>Kapittel III. Administrative bestemmelser</h2><article class="legalArticle" data-lovdata-URL="LTI/forskrift/2007-03-29-511/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og vedtak</span></h3><article class="legalP" id="kapittel-3-paragraf-1-ledd-1">Mattilsynet fører tilsyn og fatter vedtak for å gjennomføre bestemmelsene gitt i og i medhold av denne forskriften i samsvar med matloven § 23 om tilsyn og vedtak, og kan herunder treffe vedtak etter § 25 om stenging og virksomhetskarantene og § 26 om tvangsmulkt.</article></article><article class="legalArticle" data-lovdata-URL="LTI/forskrift/2007-03-29-511/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-2-ledd-1">Mattilsynet kan i særskilte tilfelle dispensere fra bestemmelsene i denne forskriften forutsatt at det ikke vil stride mot Norges internasjonale forpliktelser herunder EØS-avtalen.</article></article><article class="legalArticle" data-lovdata-URL="LTI/forskrift/2007-03-29-511/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Straffebestemmelser</span></h3><article class="legalP" id="kapittel-3-paragraf-3-ledd-1">Forsettlig eller uaktsom overtredelse av denne forskriften eller bestemmelser eller vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2007-03-29-511/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-4-ledd-1">Denne forskriften trer i kraft straks.</article><article class="legalP" id="kapittel-3-paragraf-4-ledd-2">Fra samme tid oppheves:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-2-punkt-1"><article class="legalP" id="kapittel-3-paragraf-4-ledd-2-punkt-1-ledd-1">forskrift 22. desember 2000 nr. 1416 om forbud mot bruk av foredlede animalske proteiner i fôr til produksjonsdyr.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-2-punkt-2"><article class="legalP" id="kapittel-3-paragraf-4-ledd-2-punkt-2-ledd-1">forskrift 7. november 2002 nr. 1290 om fôrvarer, vedlegg 2B bokstavene i) og l), vedlegg 7B nr. 7 og vedlegg 8D.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-2-punkt-3"><article class="legalP" id="kapittel-3-paragraf-4-ledd-2-punkt-3-ledd-1">forskrift 27. juni 2002 nr. 732 om bekjempelse av dyresjukdommer, § 10 Forbud mot bruk av visse typer fôr til drøvtyggere.</article></article></li></ul></article></article></section><section class="section" data-name="vedlegg1" id="kapittel-4" data-lovdata-URL="LTI/forskrift/2007-03-29-511/KAPITTEL_4"><h2>Vedlegg 1. Betingelser for omsetning og bruk av dikalsiumfosfat og trikalsiumfosfat i fôr til produksjonsdyr</h2><article class="legalP" id="kapittel-4-ledd-1">Fôrvarer med innhold av di- eller trikalsiumfosfat av animalsk opprinnelse skal fremstilles i anlegg som ikke produserer fôrvarer til drøvtyggere, og som er godkjente av Mattilsynet.</article><article class="legalP" id="kapittel-4-ledd-2">Mattilsynet kan etter søknad godkjenne produksjon av fôrvarer til drøvtyggere i anlegg som produserer fôr med innhold av dikalsiumfosfat eller trikalsiumfosfat, på følgende vilkår:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">transport og lagring av fôrvarer til drøvtyggere skal skje fullstendig atskilt fra fôrvarer som ikke er beregnet til drøvtyggere,</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">ferdige fôrblandinger til drøvtyggere skal lagres, transporteres, fremstilles og emballeres fullstendig atskilt fra fôrblandinger med innhold av di- eller trikalsiumfosfat, og</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">produsenten skal ha journal som angir innkjøp og bruk av di- eller trikalsiumfosfat og salg av fôrvarer som inneholder slike stoffer. Journalen skal være tilgjengelig for tilsynsmyndigheten i minst 5 år.</article></article></li></ul></article><article class="legalP" id="kapittel-4-ledd-3">Det kreves ikke godkjenning for framstilling av fullfôr som inneholder di- eller trikalsiumfosfat ved hjemmeblanding dersom:<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-3-punkt-1"><article class="legalP" id="kapittel-4-ledd-3-punkt-1-ledd-1">virksomheten er registrert hos Mattilsynet,</article></article></li><li data-li-identifier="-" data-name="-"><article class="listArticle" id="kapittel-4-ledd-3-punkt-2"><article class="legalP" id="kapittel-4-ledd-3-punkt-2-ledd-1">virksomheten bare holder andre produksjonsdyr enn drøvtyggere,</article></article></li><li data-li-identifier="-" data-name="-"><article class="listArticle" id="kapittel-4-ledd-3-punkt-3"><article class="legalP" id="kapittel-4-ledd-3-punkt-3-ledd-1">fullfôret blir produsert på den virksomheten det skal brukes,</article></article></li><li data-li-identifier="-" data-name="-"><article class="listArticle" id="kapittel-4-ledd-3-punkt-4"><article class="legalP" id="kapittel-4-ledd-3-punkt-4-ledd-1">fôrvaren som inneholder di- eller trikalsiumfosfat og som brukes til fremstilling av fullfôret inneholder mindre enn 10% totalfosfor.</article></article></li></ul></article><article class="legalP" id="kapittel-4-ledd-4">Fôrvarer med innhold av di- eller trikalsiumfosfat av animalsk opprinnelse skal merkes med «Fôrvaren inneholder dikalsiumfosfat eller trikalsiumfosfat fra dyr. Det er forbudt å bruke denne fôrvaren til drøvtyggere.»</article><article class="legalP" id="kapittel-4-ledd-5">Bulktransport av fôrvarer med innhold av di- eller trikalsiumfosfat av animalsk opprinnelse skal gjøres med transportmidler som ikke samtidig transporterer fôr til drøvtyggere. Før transportmiddelet kan brukes til transport av fôr til drøvtyggere, skal det vaskes grundig.</article><article class="legalP" id="kapittel-4-ledd-6">Mattilsynet kan gi tillatelse til at fôrblandinger som inneholder di- eller trikalsiumfosfat av animalsk opprinnelse brukes til fôr på gårdsbruk der det holdes drøvtyggere, dersom det kan vises til forholdsregler som hindrer at slikt fôr gis til drøvtyggere.</article></section><section class="section" data-name="vedlegg2" id="kapittel-5" data-lovdata-URL="LTI/forskrift/2007-03-29-511/KAPITTEL_5"><h2>Vedlegg 2. Betingelser for omsetning og bruk av fiskemel som fôrmiddel til produksjonsdyr</h2><article class="legalP" id="kapittel-5-ledd-1">Fiskemel kan brukes som fôrmiddel til produksjonsdyr når melet er produsert på godkjente anlegg som utelukkende fremstiller produkter fra fisk.</article><article class="legalP" id="kapittel-5-ledd-2">Fiskemel som fôrmiddel til landdyr skal være fremstilt av fisk som er fanget i åpent hav eller av biprodukter fra akvakulturdyr som er slaktet for humant konsum. Fiskemel som fôrmiddel til akvakulturdyr skal være fremstilt av fisk som er fanget i åpent hav, i innsjø eller fra akvakulturdyr slaktet til humant konsum, men ikke fra akvakulturdyr av samme art.</article><article class="legalP" id="kapittel-5-ledd-3">Ved import av fiskemel fra land utenfor EØS skal hvert vareparti analyseres i henhold til direktiv 2003/126/EF før varen tillates innført for omsetning.</article><article class="legalP" id="kapittel-5-ledd-4">Fiskemel skal transporteres direkte fra produksjonsanlegg til fôrprodusent med transportmiddel som samtidig ikke transporterer andre fôrvarer. Dersom transportmidlet alternativt benyttes til transport av andre fôrvarer, skal det vaskes grundig før og etter transport av fiskemel.</article><article class="legalP" id="kapittel-5-ledd-5">Fiskemel som innføres fra land utenfor EØS skal transporteres direkte fra grensekontrollstasjonen til fôrprodusent i henhold til artikkel 8 i direktiv 98/78/EF, jf. forskrift om tilsyn og kontroll ved import og transitt mv. av animalske næringsmidler og produkter av animalsk opprinnelse mv. fra tredjeland, kapittel III.</article><article class="legalP" id="kapittel-5-ledd-6">Det gjøres unntak for krav om direkte transporter som nevnt i fjerde og femte ledd dersom mellomlagring gjøres på varelager som er godkjent til slikt bruk.</article><article class="legalP" id="kapittel-5-ledd-7">Fôrblandinger med innehold av fiskemel kan kun fremstilles ved godkjente eller registrerte anlegg. Fôrprodusenter skal ha journal som angir innkjøp og bruk av fiskemel og salg av fôrvarer som inneholder fiskemel. Journalen skal være tilgjengelig for tilsynsmyndigheten i minst 5 år.</article></section><section class="section" data-name="vedlegg3" id="kapittel-6" data-lovdata-URL="LTI/forskrift/2007-03-29-511/KAPITTEL_6"><h2>Vedlegg 3. Betingelser for godkjenning for omsetning og bruk av akvakulturdyr som råvare til produksjon av fôr til akvakulturdyr</h2><article class="legalP" id="kapittel-6-ledd-1">Akvakulturdyr og biprodukter av akvakulturdyr kan benyttes til produksjon av fôr til akvakulturdyr dersom:<ul class="defaultList"><li data-li-identifier="-" data-name="-"><article class="listArticle" id="kapittel-6-ledd-1-punkt-1"><article class="legalP" id="kapittel-6-ledd-1-punkt-1-ledd-1">akvakulturdyrene eller biproduktene ikke blir brukt som fôr til akvakulturdyr av samme art,</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-2"><article class="legalP" id="kapittel-6-ledd-1-punkt-2-ledd-1">akvakulturdyrene eller biproduktene kommer fra akvakulturanlegg som ikke er pålagt restriksjoner som følge av smittsom sykdom,</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-3"><article class="legalP" id="kapittel-6-ledd-1-punkt-3-ledd-1">akvakulturdyrene eller biproduktene kommer fra fisk slaktet til humant konsum på godkjent anlegg,</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-4"><article class="legalP" id="kapittel-6-ledd-1-punkt-4-ledd-1">akvakulturdyrene eller biproduktene har blitt bearbeidet etter metode godkjent av Mattilsynet,</article></article></li><li data-li-identifier="-" data-name="-"><article class="listArticle" id="kapittel-6-ledd-1-punkt-5"><article class="legalP" id="kapittel-6-ledd-1-punkt-5-ledd-1">det foreligger et system for dokumentasjon og sporing fra råvarer til utfôring.</article></article></li></ul></article><article class="legalP" id="kapittel-6-ledd-2">Det stilles følgende krav til hygienisering der akvakulturdyr benyttes i fôr til akvakulturdyr:<p class="leddfortsettelse">Metoden må gjennom anerkjent vitenskapelig dokumentasjon under relevante forsøksbetingelser, herunder organisk råvare og temperatur, vise minimum 3 log<sub>10</sub> (99,9%) inaktivering av <i>Aeromonas salmonicida, subsp. salmonicida</i> og IPN-virus.</p></article></section><section class="section" data-name="vedlegg4" id="kapittel-7" data-lovdata-URL="LTI/forskrift/2007-03-29-511/KAPITTEL_7"><h2>Vedlegg 4. Betingelser for omsetning og bruk av blodprodukter og blodmel som fôrmiddel til landdyr respektive akvatiske dyr</h2><article class="legalP" id="kapittel-7-ledd-1">Blodmel og blodprodukter som brukes til fôrmidler kan kun være fremstilt av blod fra andre dyr enn drøvtyggere.</article><article class="legalP" id="kapittel-7-ledd-2">Blodet skal innsamles på EØS-godkjente og -registrerte slakterier som ikke slakter drøvtyggere, og transporteres direkte fra slakteri til bearbeidingsanlegg med transportmiddel som kun transporterer blod fra andre arter enn drøvtyggere. Dersom transportmidlet alternativt benyttes til transport av blod fra drøvtyggere, skal det vaskes grundig og inspiseres av Mattilsynet før transport av blod fra andre arter igjen kan tillates.</article><article class="legalP" id="kapittel-7-ledd-3">Mattilsynet kan gjøre unntak for krav om at slakteriet kun skal slakte andre dyr enn drøvtyggere når:<ul class="defaultList"><li data-li-identifier="-" data-name="-"><article class="listArticle" id="kapittel-7-ledd-3-punkt-1"><article class="legalP" id="kapittel-7-ledd-3-punkt-1-ledd-1">slakting av drøvtyggere er fysisk atskilt fra slakting av andre dyr enn drøvtyggere,</article></article></li><li data-li-identifier="-" data-name="-"><article class="listArticle" id="kapittel-7-ledd-3-punkt-2"><article class="legalP" id="kapittel-7-ledd-3-punkt-2-ledd-1">innsamling, pakking, lagring og transport av blod fra andre dyr enn drøvtyggere er fysisk atskilt fra lokaler som håndterer blod fra drøvtyggere, og</article></article></li><li data-li-identifier="-" data-name="-"><article class="listArticle" id="kapittel-7-ledd-3-punkt-3"><article class="legalP" id="kapittel-7-ledd-3-punkt-3-ledd-1">det regelmessig foretas undersøkelse for at blodet ikke inneholder proteiner fra drøvtyggere.</article></article></li></ul></article><article class="legalP" id="kapittel-7-ledd-4">Blodprodukter og blodmel skal fremstilles i godkjente virksomheter som ikke benytter blod fra drøvtyggere. Mattilsynet kan fravike dette kravet, dersom virksomheten har et kontrollsystem som hindrer krysskontaminering. Et slikt kontrollsystem skal minimum omfatte:<ul class="defaultList"><li data-li-identifier="-" data-name="-"><article class="listArticle" id="kapittel-7-ledd-4-punkt-1"><article class="legalP" id="kapittel-7-ledd-4-punkt-1-ledd-1">at bearbeiding av blod fra drøvtyggere og fra andre dyr gjøres i lukkede systemer som er fysisk atskilte fra hverandre,</article></article></li><li data-li-identifier="-" data-name="-"><article class="listArticle" id="kapittel-7-ledd-4-punkt-2"><article class="legalP" id="kapittel-7-ledd-4-punkt-2-ledd-1">at transport, lagring og pakning av råvare i bulk og av ferdige blodprodukter i bulk fra drøvtyggere skjer i lokaler som er fysisk atskilt fra lokaler hvor råvare og ferdige blodprodukter i bulk fra andre dyr oppbevares,</article></article></li><li data-li-identifier="-" data-name="-"><article class="listArticle" id="kapittel-7-ledd-4-punkt-3"><article class="legalP" id="kapittel-7-ledd-4-punkt-3-ledd-1">at det foretas regelmessige undersøkelser for at produktene ikke inneholder drøvtyggerprotein.</article></article></li></ul></article><article class="legalP" id="kapittel-7-ledd-5">Fôrvarer som inneholder blodprodukter skal produseres på virksomheter som ikke produserer fôrvarer til drøvtyggere og som er godkjent eller registrert av Mattilsynet.</article><article class="legalP" id="kapittel-7-ledd-6">Fôrvarer som inneholder blodmel skal produseres i virksomheter som produserer fôr til akvatiske dyr og som er registrert av Mattilsynet.</article><article class="legalP" id="kapittel-7-ledd-7">Mattilsynet kan etter søknad godkjenne produksjon av fôrvarer til drøvtyggere og andre produksjonsdyr i anlegg som produserer fôr med innhold av blodmel og blodprodukter, på følgende vilkår:<ul class="defaultList"><li data-li-identifier="-" data-name="-"><article class="listArticle" id="kapittel-7-ledd-7-punkt-1"><article class="legalP" id="kapittel-7-ledd-7-punkt-1-ledd-1">produksjon, transport og lagring av fôrvarer til drøvtyggere skal skje fullstendig atskilt fra fôrvarer til andre produksjonsdyr og som inneholderr blodprodukter eller blodmel,</article></article></li><li data-li-identifier="-" data-name="-"><article class="listArticle" id="kapittel-7-ledd-7-punkt-2"><article class="legalP" id="kapittel-7-ledd-7-punkt-2-ledd-1">produksjon, transport og lagring av fôrvarer med innhold av blodprodukter skal skje fullstendig atskilt fra fôrvarer til fisk og som inneholder blodmel,</article></article></li><li data-li-identifier="-" data-name="-"><article class="listArticle" id="kapittel-7-ledd-7-punkt-3"><article class="legalP" id="kapittel-7-ledd-7-punkt-3-ledd-1">produsenten skal ha journal som angir innkjøp og bruk av blodmel og blodprodukter og salg av fôrvarer som inneholder slike stoffer. Journalen skal være tilgjengelig for tilsynsmyndigheten i minst 5 år.</article></article></li></ul></article><article class="legalP" id="kapittel-7-ledd-8">Det kreves ikke spesiell godkjenning for framstilling av fullfôr som inneholder blodmel eller blodprodukter ved hjemmeblanding dersom:<ul class="defaultList"><li data-li-identifier="-" data-name="-"><article class="listArticle" id="kapittel-7-ledd-8-punkt-1"><article class="legalP" id="kapittel-7-ledd-8-punkt-1-ledd-1">virksomheten er registrert hos Mattilsynet,</article></article></li><li data-li-identifier="-" data-name="-"><article class="listArticle" id="kapittel-7-ledd-8-punkt-2"><article class="legalP" id="kapittel-7-ledd-8-punkt-2-ledd-1">virksomheten ikke holder drøvtyggere, når det benyttes blodprodukter,</article></article></li><li data-li-identifier="-" data-name="-"><article class="listArticle" id="kapittel-7-ledd-8-punkt-3"><article class="legalP" id="kapittel-7-ledd-8-punkt-3-ledd-1">virksomheten kun holder fisk når det benyttes blodmel,</article></article></li><li data-li-identifier="-" data-name="-"><article class="listArticle" id="kapittel-7-ledd-8-punkt-4"><article class="legalP" id="kapittel-7-ledd-8-punkt-4-ledd-1">fullfôret blir produsert på den virksomheten det skal brukes, og</article></article></li><li data-li-identifier="-" data-name="-"><article class="listArticle" id="kapittel-7-ledd-8-punkt-5"><article class="legalP" id="kapittel-7-ledd-8-punkt-5-ledd-1">fôrvaren som inneholder blodprodukter eller blodmel og som brukes til fremstilling av fullfôret inneholder mindre enn 50% totalprotein.</article></article></li></ul></article><article class="legalP" id="kapittel-7-ledd-9">Merking av fôrvarer som inneholder blodprodukter og blodmel samt medfølgende handelsdokument eller helseattest, skal avhengig av hva som er passende ha følgende informasjon: «Inneholder blodprodukter – skal ikke brukes til fôring av drøvtyggere» eller «Inneholder blodmel – skal kun brukes til fôring av fisk».</article><article class="legalP" id="kapittel-7-ledd-10">Bulktransport av fôrvare med blodprodukt eller blodmel skal gjøres med transportmiddel som ikke benyttes til transport av fôrvare til drøvtyggere henholdsvis andre produksjonsdyr unntatt transport av fôrvare til kjøttetende pelsdyr. Dersom transportmidlet alternativt benyttes til transport av andre fôrvarer, skal det vaskes grundig før og etter transport av fôrvare med blodprodukt eller blodmel.</article><article class="legalP" id="kapittel-7-ledd-11">Bruk og lagring av fôrvarer med innehold av blodprodukt henholdsvis blodmel er forbudt på virksomheter med drøvtyggere henholdsvis andre produksjonsdyr enn fisk.</article><article class="legalP" id="kapittel-7-ledd-12">Mattilsynet kan gjøre unntak fra bruk og lagringsbestemmelsene hvis tilfredsstillende tiltak for å hindre feilbruk av fôrvare er iverksatt av virksomheten.</article></section></main></body></html>