<!DOCTYPE html><html lang="no"><head><title>Forskrift om tilskudd til produksjonsselskaper</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-11-23-1283</dd><dt class="dokid">DokumentID</dt><dd class="dokid">LTI/forskrift/2007-11-23-1283</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 11 s 1571</dd><dt class="dateInForce">I kraft fra</dt><dd class="dateInForce">2007-11-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2007-11-27 15:05</dd><dt class="journalNumber">Journalnummer</dt><dd class="journalNumber">2007-1008</dd><dt class="titleShort">Korttittel</dt><dd class="titleShort">Forskrift om tilskudd til filmproduksjon</dd><dt class="title">Tittel</dt><dd class="title">Forskrift om tilskudd til produksjonsselskaper</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kultur- og kirkedepartementet 23. november 2007 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2007-11-23-1283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til produksjonsselskaper<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Tilskuddsformer</li><li>§ 4. Tilskuddsmottakere</li><li>§ 5. Vilkår</li><li>§ 6. Saksbehandling</li><li>§ 7. Tilskuddet</li><li>§ 8. Utbetaling av tilskudd</li><li>§ 9. Oppfølging og kontroll</li><li>§ 10. Tilbakebetaling av tilskudd</li><li>§ 11. Sanksjoner</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-11-23-1283" id="dokument"><h1>Forskrift om tilskudd til produksjonsselskaper</h1><article class="legalArticle" data-lovdata-URL="LTI/forskrift/2007-11-23-1283/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskudd til produksjonsselskaper har som formål å fremme filmkulturen i Norge og styrke bransjen gjennom oppbygging av stabile filmproduksjonsmiljøer med høy kompetanse som har mulighet og ressurser til å tenke og handle langsiktig. Ordningen skal særlig bidra til utvikling av uavhengige små og mellomstore produksjonsselskaper.</article><article class="legalP" id="paragraf-1-ledd-2">Ordningen skal bidra til å styrke produksjonsselskapenes prosjektutvikling, både når det gjelder målrettet søk etter prosjekter og det kreative arbeidet med det enkelte prosjekt og styrke produksjonsselskapenes ledelsesfunksjoner, økonomi- og prosjektstyring med sikte på å oppnå økt kostnadseffektivitet, styrket finansiering og en markedsmessig kompetanse som muliggjør en bedre utnyttelse av filmenes inntektspotensiale.</article></article><article class="legalArticle" data-lovdata-URL="LTI/forskrift/2007-11-23-1283/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med «produksjonsselskap» forstås et foretak:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Som har audiovisuell produksjon som sitt hovedformål og</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Som er registrert i Foretaksregisteret som produksjonsselskap eller er en filial av et utenlandsk (ikke-EØS) foretak registrert i Foretaksregisteret, såfremt lederen av filialen har norsk statsborgerskap eller har fast bopel i Norge.</article></article></li></ul><p class="leddfortsettelse">Foretak som oppfyller vilkårene i nr. 1 og som har sitt sete i andre land som er part i EØS-avtalen sidestilles med norske produksjonsselskaper etter denne forskriften.</p></article><article class="legalP" id="paragraf-2-ledd-2">Med «små produksjonsselskap» forstås foretak som maksimalt sysselsetter 50 årsverk og som har en maksimal årsomsetning på 7 millioner euro, eller en årsbalanse som ikke overstiger 5 millioner euro.</article><article class="legalP" id="paragraf-2-ledd-3">Med «mellomstore produksjonsselskap» forstås foretak som maksimalt sysselsetter 250 årsverk og som har en årsomsetning som ikke overstiger 40 millioner euro, eller en årsbalanse som ikke overstiger 27 millioner euro.</article><article class="legalP" id="paragraf-2-ledd-4">Med «uavhengig produksjonsselskap» forstås foretak som ikke har vesentlig tilknytning til annet foretak som faller utenfor definisjonene i andre og tredje ledd. Vesentlig tilknytning har et foretak når 25 pst. eller mer av aksjene eies av, eller stemmerett tilsvarende 25 pst., kontrolleres av ett og samme foretak. Flere foretak som opptrer samlet regnes som ett foretak etter denne forskriften. Foretaket kan likevel regnes som uavhengig dersom<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">foretaket utelukkende har vesentlig tilknytning til investeringsselskap eller annet foretak som ikke utøver kontroll over produksjonsselskapet, eller</article></article></li><li data-li-identifier="b)" data-name="b)"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">det ikke er fullt ut mulig å fastslå hvem som er eier av foretaket og dette erklærer at det ikke har grunn til å anta at det foreligger vesentlig tilknytning til foretak som faller utenfor definisjonen i andre og tredje ledd.</article></article></li></ul></article></article><article class="legalArticle" data-lovdata-URL="LTI/forskrift/2007-11-23-1283/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsformer</span></h2><article class="legalP" id="paragraf-3-ledd-1">Det kan gis tilskudd til<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">utvikling av forretningsvirksomhet innenfor audiovisuell sektor</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">utvikling av et sett av filmprosjekter.</article></article></li></ul><p class="leddfortsettelse">Søknader som integrerer tiltak for prosjektutvikling med tiltak for utvikling av forretningsvirksomheten vil bli prioritert.</p></article><article class="legalP" id="paragraf-3-ledd-2">Det gis ikke tilskudd til dekning av kostnader til ordinær drift av produksjonsselskapet.</article><article class="legalP" id="paragraf-3-ledd-3">Tilskuddet kan gis i form av rentefritt lån eller tilskudd for en periode på maksimalt fire år.</article></article><article class="legalArticle" data-lovdata-URL="LTI/forskrift/2007-11-23-1283/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddsmottakere</span></h2><article class="legalP" id="paragraf-4-ledd-1">Tilskudd etter denne forskriften kan gis til produksjonsselskap.</article><article class="legalP" id="paragraf-4-ledd-2">Tilskudd til forretningsutvikling kan bare gis til uavhengige små og mellomstore produksjonsselskaper.</article></article><article class="legalArticle" data-lovdata-URL="LTI/forskrift/2007-11-23-1283/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår</span></h2><article class="legalP" id="paragraf-5-ledd-1">Søknad om tilskudd til produksjonsselskap skal inneholde en forretningsplan som inneholder utførlig dokumentasjon om selskapet, bl.a. oppnådde resultater, mål og strategier, nettverk og samarbeidspartnere. Planen bør videre gjøre rede for grunnlaget for å søke tilskudd og hvilke resultater søkeren venter at tilskuddet vil gi.</article><article class="legalP" id="paragraf-5-ledd-2">Søkere skal gi Norsk filmfond fullt innsyn i alle forhold som angår produksjonsselskapet og søknaden om tilskudd. Person- og foretaksopplysninger er underlagt taushetsplikt, jf. forvaltningsloven § 13 til § 13e.</article></article><article class="legalArticle" data-lovdata-URL="LTI/forskrift/2007-11-23-1283/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Norsk filmfond forvalter tilskudd etter denne forskriften. Forvaltningsloven kommer til anvendelse for Norsk filmfonds saksbehandling. Vedtak etter disse retningslinjene kan påklages etter forvaltningsloven kap. VI.</article><article class="legalP" id="paragraf-6-ledd-2">Tilskudd etter denne forskriften kunngjøres årlig.</article><article class="legalP" id="paragraf-6-ledd-3">Styret i Norsk filmfond avsetter årlig en andel av fondets midler til ordningen.</article><article class="legalP" id="paragraf-6-ledd-4">I vurderingen av søknader skal Norsk filmfond særlig legge vekt på:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-4-punkt-1"><article class="legalP" id="paragraf-6-ledd-4-punkt-1-ledd-1">i hvilken grad prosjektet bidrar til å oppfylle formålet for tilskuddsordningen</article></article></li><li data-li-identifier="b)" data-name="b)"><article class="listArticle" id="paragraf-6-ledd-4-punkt-2"><article class="legalP" id="paragraf-6-ledd-4-punkt-2-ledd-1">produksjonsselskapets erfaring og dokumenterbare resultater</article></article></li><li data-li-identifier="c)" data-name="c)"><article class="listArticle" id="paragraf-6-ledd-4-punkt-3"><article class="legalP" id="paragraf-6-ledd-4-punkt-3-ledd-1">produksjonsselskapets finansielle situasjon</article></article></li><li data-li-identifier="d)" data-name="d)"><article class="listArticle" id="paragraf-6-ledd-4-punkt-4"><article class="legalP" id="paragraf-6-ledd-4-punkt-4-ledd-1">produksjonsselskapets produksjonstakt</article></article></li><li data-li-identifier="e)" data-name="e)"><article class="listArticle" id="paragraf-6-ledd-4-punkt-5"><article class="legalP" id="paragraf-6-ledd-4-punkt-5-ledd-1">produksjonsselskapets kompetanse innen prosjektutvikling</article></article></li><li data-li-identifier="f)" data-name="f)"><article class="listArticle" id="paragraf-6-ledd-4-punkt-6"><article class="legalP" id="paragraf-6-ledd-4-punkt-6-ledd-1">produksjonsselskapets evne til å skape et kreativt miljø</article></article></li><li data-li-identifier="g)" data-name="g)"><article class="listArticle" id="paragraf-6-ledd-4-punkt-7"><article class="legalP" id="paragraf-6-ledd-4-punkt-7-ledd-1">produksjonsselskapets evne til å skaffe alternativ prosjektfinansiering</article></article></li><li data-li-identifier="h)" data-name="h)"><article class="listArticle" id="paragraf-6-ledd-4-punkt-8"><article class="legalP" id="paragraf-6-ledd-4-punkt-8-ledd-1">prosjektets realisme</article></article></li><li data-li-identifier="i)" data-name="i)"><article class="listArticle" id="paragraf-6-ledd-4-punkt-9"><article class="legalP" id="paragraf-6-ledd-4-punkt-9-ledd-1">prosjektets potensielle virkninger for samarbeids-, allianse- og kompetansebygging</article></article></li><li data-li-identifier="j)" data-name="j)"><article class="listArticle" id="paragraf-6-ledd-4-punkt-10"><article class="legalP" id="paragraf-6-ledd-4-punkt-10-ledd-1">prosjektets potensielle ringvirkninger for norsk filmproduksjon.</article></article></li></ul></article><article class="legalP" id="paragraf-6-ledd-5">Vedtak om tilskudd meddeles produksjonsselskapet i et tilsagnsbrev. Tilsagnsbrevet skal angi omfanget av prosjektet, frister, tidsplan for utbetaling av tilskudd og andre vilkår for tilskuddet.</article><article class="legalP" id="paragraf-6-ledd-6">Etter at vedtak om tilskudd er fattet kan ikke produksjonsselskapet foreta vesentlige endringer i prosjektet uten at det forelegges for og godkjennes av Norsk filmfond.</article></article><article class="legalArticle" data-lovdata-URL="LTI/forskrift/2007-11-23-1283/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskuddet</span></h2><article class="legalP" id="paragraf-7-ledd-1">Ved tilskudd til prosjektutvikling skal produksjonsselskapets egeninnsats minimum utgjøre 50 pst. av prosjektets budsjett.</article><article class="legalP" id="paragraf-7-ledd-2">Det kan gis tilskudd til følgende typer forretningsutvikling med inntil 50 pst. av kostnadene:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">Kjøp av tjenester med sikte på utvikling av kompetanse hos ansatte innen områdene ledelse, økonomi, ny teknologi, opphavsrett og studier av gjennomførbarheten til nye prosjekter,</article></article></li><li data-li-identifier="-" data-name="-"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">Tiltak som særlig bidrar til samarbeid mellom små og mellomstore bedrifter,</article></article></li><li data-li-identifier="-" data-name="-"><article class="listArticle" id="paragraf-7-ledd-2-punkt-3"><article class="legalP" id="paragraf-7-ledd-2-punkt-3-ledd-1">Tiltak som særlig bidrar til å fremme kultur og kulturarv.</article></article></li></ul></article><article class="legalP" id="paragraf-7-ledd-3">Det kan gis tilskudd til følgende typer forretningsutvikling med inntil 15 pst. av kostnadene for små produksjonsselskap og 7,5 pst. av kostnadene for mellomstore produksjonsselskap:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-3-punkt-1"><article class="legalP" id="paragraf-7-ledd-3-punkt-1-ledd-1">tilskudd til investeringer i faste verdier, herunder overtakelser av andre små og mellomstore produksjonsselskap,</article></article></li><li data-li-identifier="-" data-name="-"><article class="listArticle" id="paragraf-7-ledd-3-punkt-2"><article class="legalP" id="paragraf-7-ledd-3-punkt-2-ledd-1">tilskudd til kjøp av FoU-relaterte tjenester, inklusive opplæring og kjøp av tjenester for kompetanseutvikling innen avansert teknologi.</article></article></li></ul></article><article class="legalP" id="paragraf-7-ledd-4">Eventuell tidligere mottatt offentlig støtte til samme tiltak regnes med ved fastsettelse av det offentlige tilskuddets andel av kostnadene. For tilskudd til forretningsutvikling skal produksjonsselskapets egeninnsats minimum utgjøre 50 pst. av prosjektets budsjett. For forretningsutvikling som i særlig grad bidrar til å oppnå formålet (jf. § 1) kan Norsk filmfond unntaksvis godkjenne lavere egeninnsats enn 50 pst.</article></article><article class="legalArticle" data-lovdata-URL="LTI/forskrift/2007-11-23-1283/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling av tilskudd</span></h2><article class="legalP" id="paragraf-8-ledd-1">Tilskuddet utbetales i rater som vil fremgå av tilsagnsbrevet. Ratene fastsettes med utgangspunkt i søkerens likviditetsplan.</article></article><article class="legalArticle" data-lovdata-URL="LTI/forskrift/2007-11-23-1283/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging og kontroll</span></h2><article class="legalP" id="paragraf-9-ledd-1">I henhold til § 17 i Stortingets bevilgningsreglement kan Norsk filmfond, Kultur- og kirkedepartementet og/eller Riksrevisjonen iverksette kontroll med at statstilskuddet blir anvendt etter forutsetningene.</article><article class="legalP" id="paragraf-9-ledd-2">Produksjonsselskapet skal avgi rapport til Norsk filmfond, herunder årsregnskap i henhold til vilkår fastsatt i tilsagnsbrevet. Norsk filmfond kan kreve ytterligere dokumentasjon på at vilkårene i tilsagnsbrevet er overholdt. Norsk filmfond kan kreve innsyn i vedkommende produksjonsselskaps revisjonsrapport, årsregnskap og årsberetning.</article><article class="legalP" id="paragraf-9-ledd-3">Etter at revisorbekreftet sluttregnskap for prosjektet er innlevert, skal Norsk filmfond foreta stikkprøvekontroll av regnskapsbilag for prosjektet. Dersom Norsk filmfond finner at revisor ikke har fulgt reglene for god revisorskikk kan fondet, som betingelse for tildeling av senere støtte, nekte produksjonsselskaper å benytte vedkommende revisor.</article><article class="legalP" id="paragraf-9-ledd-4">Den valgte revisor skal uten hensyn til gjeldende bestemmelser om taushetsplikt meddele Kultur- og kirkedepartementet, Riksrevisjonen og Norsk filmfond de opplysninger de til enhver tid måtte ønske.</article><article class="legalP" id="paragraf-9-ledd-5">Produksjonsselskapet plikter å oppbevare regnskapet i ti år, jf. regnskapsloven § 11, og skal i denne perioden fremlegge regnskapet på anmodning fra Norsk filmfond, Kultur- og kirkedepartementet eller Riksrevisjonen.</article></article><article class="legalArticle" data-lovdata-URL="LTI/forskrift/2007-11-23-1283/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakebetaling av tilskudd</span></h2><article class="legalP" id="paragraf-10-ledd-1">Tilskudd til forretningsutvikling skal betales tilbake etter vilkår som framgår av tilsagnsbrevet. Det svares ikke renter av tilskuddet.</article><article class="legalP" id="paragraf-10-ledd-2">Tilskudd til utvikling av filmprosjekter skal ikke tilbakebetales.</article></article><article class="legalArticle" data-lovdata-URL="LTI/forskrift/2007-11-23-1283/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner</span></h2><article class="legalP" id="paragraf-11-ledd-1">Norsk filmfond kan ved brudd på vilkårene i denne forskriften eller tilsagnsbrevet stanse utbetaling av tilskudd og/eller kreve umiddelbar tilbakebetaling av allerede utbetalt tilskudd. Det kan bli innkrevd rente etter forsinkelsesrenteloven dersom tilbakebetaling ikke skjer ved forfall.</article></article><article class="legalArticle" data-lovdata-URL="LTI/forskrift/2007-11-23-1283/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft straks.</article></article></main></body></html>