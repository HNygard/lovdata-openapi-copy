<!DOCTYPE html><html lang="no"><head><title>Forskrift om endring i forskrift om masterstudiet i økonomi og administrasjon ved Norges Handelshøyskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-02-08-1848</dd><dt class="dokid">DokumentID</dt><dd class="dokid">LTI/forskrift/2007-02-08-1848</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 8 s 1116</dd><dt class="dateInForce">I kraft fra</dt><dd class="dateInForce">2007-02-08</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-10-4887</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§3-9</li><li>lov/2005-04-01-15/§3-11</li><li>lov/2005-04-01-15/§4-2</li><li>lov/2005-04-01-15/§4-5</li><li>lov/2005-04-01-15/§8-2</li></ul></dd><dt class="dateOfPublication">Kunngjort</dt><dd class="dateOfPublication">2011-09-02 14:20</dd><dt class="journalNumber">Journalnummer</dt><dd class="journalNumber">2011-0685</dd><dt class="titleShort">Korttittel</dt><dd class="titleShort">Endr. i forskrift om masterstudiet i økonomi/adm., NHH</dd><dt class="title">Tittel</dt><dd class="title">Forskrift om endring i forskrift om masterstudiet i økonomi og administrasjon ved Norges Handelshøyskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Styret ved Norges Handelshøyskole 8. februar 2007 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-5, § 3-6, § 3-7, § 3-9, § 3-11, § 4-2, § 4-5 og § 8-2.</dd><dt class="refid">RefID</dt><dd class="refid">forskrift/2007-02-08-1848</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om masterstudiet i økonomi og administrasjon ved Norges Handelshøyskole<ul class="tocSubUl"><li>I<ul class="tocSubUl"><li>§ 1. Virkeområde</li><li>§ 2. Adgang til studiet for interne studenter</li><li>§ 3. Adgang til studiet for eksterne søkere</li><li>§ 4. Opptaksnemnd</li><li>§ 5. Studierett</li><li>§ 6. Krav til mastergrad</li><li>§ 7. Vurdering</li><li>§ 8. Utdanningsplan</li><li>§ 9. Fritak og innpass</li><li>§ 10. Vitnemål og karakterutskrift</li><li>§ 11. Ikrafttredelse mv.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-02-08-1848" id="dokument"><h1>Forskrift om endring i forskrift om masterstudiet i økonomi og administrasjon ved Norges Handelshøyskole</h1><section class="section" data-name="kapI" id="kapittel-1" data-lovdata-URL="LTI/forskrift/2007-02-08-1848/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 10. juni 2004 nr. 4887 om masterstudiet i økonomi og administrasjon ved Norges Handelshøyskole er det foretatt en rekke endringer og lyder i sin helhet etter dette:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften gjelder for studenter som påbegynner masterstudiet i økonomi og administrasjon ved Norges Handelshøyskole fra og med høstsemesteret 2004.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Adgang til studiet for interne studenter</span></span><article class="legalP" id="kapittel-1-foreslåttparagraf-2-ledd-1">Interne studenter som har fullført og bestått bachelordelen av siviløkonomstudiet eller bachelorstudiet i økonomi og administrasjon, med oppstart høsten 2003, ved Norges Handelshøyskole har rett til direkte overgang i det påfølgende semesteret til masterstudiet uten forutgående opptak og karakterkrav. Studentene må registrere overgang til masterstudiet på særskilt webskjema innen nærmere angitte frister.</article><article class="legalP" id="kapittel-1-foreslåttparagraf-2-ledd-2">Studenter som påbegynner den femårige siviløkonomutdanningen fra og med høstsemesteret 2004 må melde fra om når de påbegynner masterstudiet på særskilt webskjema innen nærmere angitte frister.</article><article class="legalP" id="kapittel-1-foreslåttparagraf-2-ledd-3">Programutvalget for masterutdanningen kan i særskilte tilfeller og etter nærmere angitte retningslinjer dispensere fra bestemmelsen om at bachelorstudiet må være fullført og bestått før masterstudier kan påbegynnes. Studenten kan uansett ikke gjenstå med mer enn 7,5 studiepoeng av bachelorstudiet. Retningslinjene for øvrig fremgår av Studiehåndboken.</article><article class="legalP" id="kapittel-1-foreslåttparagraf-2-ledd-4">Alternativt kan studentene ha et opphold i studiet mellom uttak av bachelorgraden og oppstart på masterstudiet. Denne muligheten gjelder for studenter tatt opp i bachelorstudiet fra og med høstsemesteret 2003. Oppholdet kan ha en varighet på inntil to år. Studenter som ønsker å benytte seg av muligheten til opphold plikter å gi melding om dette ved avslutning av bachelorstudiet, innen nærmere angitte frister. Ved tilbakekomst plikter studenten å gi melding på særskilt webskjema innen angitt frist for melding om overgang for det aktuelle semesteret.</article><article class="legalP" id="kapittel-1-foreslåttparagraf-2-ledd-5">Studenter som ikke benytter sin rett til direkte overgang til masterstudiet, eventuelt melder opphold mellom bachelor- og masterstudiet og ikke melder tilbakekomst innen to år etter fullført bachelorstudium, vil i senere semestre måtte søke ordinært opptak og vil bli likestilt med eksterne søkere.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Adgang til studiet for eksterne søkere</span></span><article class="legalP" id="kapittel-1-foreslåttparagraf-3-ledd-1">For opptak til masterstudiet i økonomi og administrasjon gjelder forskrift om krav til mastergrad fastsatt av Kunnskapsdepartementet. Høyskolens styre fastsetter antall studieplasser i medhold av lov om universiteter og høgskoler § 3-7.</article><article class="legalP" id="kapittel-1-foreslåttparagraf-3-ledd-2">Utfyllende regler om opptaksvilkår, søknadsfrister, behandling og rangering av søknader om opptak fastsettes av Programutvalget for masterutdanningen (PMU) og vil fremgå av studieplanen.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Opptaksnemnd</span></span><article class="legalP" id="kapittel-1-foreslåttparagraf-4-ledd-1">Opptaksnemnd oppnevnt av Programutvalget for masterutdanningen (PMU) avgjør søknader om opptak.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Studierett</span></span><article class="legalP" id="kapittel-1-foreslåttparagraf-5-ledd-1">For å oppnå studierett, må studenten være tatt opp på studiet i samsvar med forskriftens § 2 eller § 3.</article><article class="legalP" id="kapittel-1-foreslåttparagraf-5-ledd-2">Studieretten omfatter:<ul class="defaultList"><li data-li-identifier="i)" data-name="i)"><article class="listArticle" id="kapittel-1-foreslåttparagraf-5-ledd-2-punkt-1"><article class="legalP" id="kapittel-1-foreslåttparagraf-5-ledd-2-punkt-1-ledd-1">rett og plikt til å få fastsatt utdanningsplan i samsvar med § 8</article></article></li><li data-li-identifier="ii)" data-name="ii)"><article class="listArticle" id="kapittel-1-foreslåttparagraf-5-ledd-2-punkt-2"><article class="legalP" id="kapittel-1-foreslåttparagraf-5-ledd-2-punkt-2-ledd-1">rett til å delta i undervisning i samsvar med studieplanen for studiet og i samsvar med utdanningsplanen</article></article></li><li data-li-identifier="iii)" data-name="iii)"><article class="listArticle" id="kapittel-1-foreslåttparagraf-5-ledd-2-punkt-3"><article class="legalP" id="kapittel-1-foreslåttparagraf-5-ledd-2-punkt-3-ledd-1">rett til å bli vurdert i samsvar med studieplanen og i samsvar med forskrift for eksamen ved Norges Handelshøyskole</article></article></li><li data-li-identifier="iv)" data-name="iv)"><article class="listArticle" id="kapittel-1-foreslåttparagraf-5-ledd-2-punkt-4"><article class="legalP" id="kapittel-1-foreslåttparagraf-5-ledd-2-punkt-4-ledd-1">rett og plikt til veiledning</article></article></li><li data-li-identifier="v)" data-name="v)"><article class="listArticle" id="kapittel-1-foreslåttparagraf-5-ledd-2-punkt-5"><article class="legalP" id="kapittel-1-foreslåttparagraf-5-ledd-2-punkt-5-ledd-1">adgang til høyskolens undervisningslokaler, lesesaler og PC-rom, i samsvar med regler for bruk av disse.</article></article></li></ul></article><article class="legalP" id="kapittel-1-foreslåttparagraf-5-ledd-3">Et vilkår for å beholde studieretten er at studenten har bekreftet sin utdanningsplan i studiets første semester.</article><article class="legalP" id="kapittel-1-foreslåttparagraf-5-ledd-4">Studieretten opphører normalt dersom alle eksamensforsøk i et emne er brukt uten at studenten har oppnådd bestått karakter, jf. § 14 i forskrift om eksamen ved Norges Handelshøyskole (fulltidsstudiene).</article><article class="legalP" id="kapittel-1-foreslåttparagraf-5-ledd-5">Studieretten varer i inntil tre studieår etter opptakstidspunktet. I særlige tilfeller kan høyskolen innvilge ytterligere forlengelse av studieretten. Permisjon fra studiet kan innvilges dersom det foreligger vektige grunner for søknaden, som f.eks. sykdom, fødsel, gjennomføring av førstegangstjeneste. Permisjon innvilges normalt i inntil ett år.</article><article class="legalP" id="kapittel-1-foreslåttparagraf-5-ledd-6">Studieretten vil normalt komme til å opphøre dersom studentens studieprogresjon innebærer:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-6-punkt-1"><article class="legalP" id="kapittel-1-foreslåttparagraf-5-ledd-6-punkt-1-ledd-1">ingen studiepoeng etter første semester</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-5-ledd-6-punkt-2"><article class="legalP" id="kapittel-1-foreslåttparagraf-5-ledd-6-punkt-2-ledd-1">mindre enn 15 studiepoeng etter andre semester.</article></article></li></ul></article><article class="legalP" id="kapittel-1-foreslåttparagraf-5-ledd-7">Dersom en student mister studieretten på grunnlag av paragrafens tredje eller sjette ledd, kan studenten søke nytt opptak i masterstudiet, i henhold til gjeldende forskrift og studieplan. Studenter som mister studieretten på grunnlag av paragrafens fjerde eller femte ledd kan ikke søke opptak på nytt.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Krav til mastergrad</span></span><article class="legalP" id="kapittel-1-foreslåttparagraf-6-ledd-1">Masterstudiet i økonomi og administrasjon har et omfang på 120 studiepoeng, og er normert til to års studietid. Graden master i økonomi og administrasjon tildeles på grunnlag av fullført masterstudium. Etter uttak av mastergraden kan studenten ikke lenger avlegge eksamen i emner som inngår i denne graden.</article><article class="legalP" id="kapittel-1-foreslåttparagraf-6-ledd-2">Studenter som tilfredsstiller følgende krav til fagkombinasjon ved opptak til masterstudiet:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-2-punkt-1"><article class="legalP" id="kapittel-1-foreslåttparagraf-6-ledd-2-punkt-1-ledd-1">Metodefag: 24 studiepoeng (8 vt.)</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-2-punkt-2"><article class="legalP" id="kapittel-1-foreslåttparagraf-6-ledd-2-punkt-2-ledd-1">Samfunnsøkonomiske fag: 24 studiepoeng (8 vt.)</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-2-punkt-3"><article class="legalP" id="kapittel-1-foreslåttparagraf-6-ledd-2-punkt-3-ledd-1">Bedriftsøkonomisk analyse: 30 studiepoeng (10 vt.)</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-2-punkt-4"><article class="legalP" id="kapittel-1-foreslåttparagraf-6-ledd-2-punkt-4-ledd-1">Administrasjonsfag: 24 studiepoeng (8 vt.)</article></article></li></ul><p class="leddfortsettelse">kan tildeles sidetittelen siviløkonom i tillegg til master i økonomi og administrasjon: master i økonomi og administrasjon – siviløkonom. Programutvalget for masterutdanningen kan dispensere fra fagkravene innen visse rammer.</p></article><article class="legalP" id="kapittel-1-foreslåttparagraf-6-ledd-3">Vurdering om studenter med ikke-nordisk utdanningsbakgrunn oppfyller disse faglige betingelser foretas i forbindelse med opptaket.</article><article class="legalP" id="kapittel-1-foreslåttparagraf-6-ledd-4">Et vilkår for utstedelse av graden er at emner tilsvarende minimum 60 studiepoeng som danner grunnlag for graden er bestått ved Norges Handelshøyskole, jf. forskrift om godskriving av høyere utdanning, fastsatt av Kunnskapsdepartementet.</article><article class="legalP" id="kapittel-1-foreslåttparagraf-6-ledd-5">Studiet omfatter:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-5-punkt-1"><article class="legalP" id="kapittel-1-foreslåttparagraf-6-ledd-5-punkt-1-ledd-1">Obligatoriske og valgfrie emner tilsvarende 90 studiepoeng.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-5-punkt-2"><article class="legalP" id="kapittel-1-foreslåttparagraf-6-ledd-5-punkt-2-ledd-1">Selvstendig arbeid tilsvarende 30 studiepoeng. Det er obligatorisk med veiledning i forbindelse med det selvstendige arbeidet.</article></article></li></ul></article><article class="legalP" id="kapittel-1-foreslåttparagraf-6-ledd-6">Studieplanen for masterstudiet i økonomi og administrasjon angir grunnlaget for oppbygging av graden, og fastsetter:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-1"><article class="legalP" id="kapittel-1-foreslåttparagraf-6-ledd-6-punkt-1-ledd-1">Studiets mål, innhold og organisering</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-2"><article class="legalP" id="kapittel-1-foreslåttparagraf-6-ledd-6-punkt-2-ledd-1">Hvilke kurs som undervises og som det kan avlegges eksamen i</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-3"><article class="legalP" id="kapittel-1-foreslåttparagraf-6-ledd-6-punkt-3-ledd-1">Faglig beskrivelse av kursene som inngår i studiet</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-4"><article class="legalP" id="kapittel-1-foreslåttparagraf-6-ledd-6-punkt-4-ledd-1">Eventuelle krav og anbefalinger til rekkefølge mellom enkeltkurs i studiet</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-5"><article class="legalP" id="kapittel-1-foreslåttparagraf-6-ledd-6-punkt-5-ledd-1">Pensumlitteratur, arbeids- og undervisningsformer</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-6"><article class="legalP" id="kapittel-1-foreslåttparagraf-6-ledd-6-punkt-6-ledd-1">Eventuelle krav til kursgodkjenning som vilkår for adgang til eksamen</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-7"><article class="legalP" id="kapittel-1-foreslåttparagraf-6-ledd-6-punkt-7-ledd-1">Vurderingsformer for de ulike kursene</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-8"><article class="legalP" id="kapittel-1-foreslåttparagraf-6-ledd-6-punkt-8-ledd-1">Tilrettelegging og retningslinjer for utvekslingsopphold</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-9"><article class="legalP" id="kapittel-1-foreslåttparagraf-6-ledd-6-punkt-9-ledd-1">Regler for innpassing av annen utdanning</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-6-ledd-6-punkt-10"><article class="legalP" id="kapittel-1-foreslåttparagraf-6-ledd-6-punkt-10-ledd-1">Andre bestemmelser av betydning for gjennomføringen og kvalitetssikringen av studiet.</article></article></li></ul></article><article class="legalP" id="kapittel-1-foreslåttparagraf-6-ledd-7">Eventuelle endringer i studieplanen vedtas av Programutvalget for masterutdanningen.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Vurdering</span></span><article class="legalP" id="kapittel-1-foreslåttparagraf-7-ledd-1">I hvert kurs skal studentenes kunnskaper og ferdigheter prøves. Dette kan skje i form av avsluttende eksamen, vurderinger underveis, eller på annen måte i henhold til studieplanen.</article><article class="legalP" id="kapittel-1-foreslåttparagraf-7-ledd-2">Dersom det i studieplanen er fastsatt spesielle krav til forkunnskaper eller til kursgodkjenning oppnådd på grunnlag av obligatorisk deltagelse i undervisning, skriftlige arbeider eller lignende, vil studenten bare ha rett til å fremstille seg til eksamen dersom disse kravene er oppfylt.</article><article class="legalP" id="kapittel-1-foreslåttparagraf-7-ledd-3">Det tillates at det selvstendige arbeidet utføres en gang. Gjentak av selvstendig arbeid tillates kun dersom det ikke er bestått karakter ved første forsøk. Det selvstendige arbeidet kan ikke ha vært vurdert tidligere som del av studier ved andre læresteder.</article><article class="legalP" id="kapittel-1-foreslåttparagraf-7-ledd-4">Øvrige bestemmelser relatert til eksamen er hjemlet i forskrift om eksamen ved Norges Handelshøyskole.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Utdanningsplan</span></span><article class="legalP" id="kapittel-1-foreslåttparagraf-8-ledd-1">Alle studenter som oppnår studierett i masterstudiet i økonomi og administrasjon skal ha en utdanningsplan. Utdanningsplanen er en gjensidig forpliktende avtale mellom Norges Handelshøyskole og den enkelte student, og har som hensikt å sikre at studenten skal nå sine læringsmål på normert tid. Planen skal inngås første semester i studiet, og bekreftes hvert semester, innen bestemte frister, som spesifisert i studieplanen.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Fritak og innpass</span></span><article class="legalP" id="kapittel-1-foreslåttparagraf-9-ledd-1">Det kan gis fritak for eksamen eller prøve som inngår i grunnlaget for mastergraden dersom studieplanens krav er oppfylt gjennom tilsvarende eksamen eller prøve. Jf. for øvrig § 6.</article><article class="legalP" id="kapittel-1-foreslåttparagraf-9-ledd-2">Studentene kan få godkjent inntil 30 studiepoeng på grunnlag av kurs bestått ved utenlandsk lærested i forbindelse med utvekslingsopphold organisert av Norges Handelshøyskole.</article><article class="legalP" id="kapittel-1-foreslåttparagraf-9-ledd-3">For øvrig innvilges fritak kun på grunnlag av studier som er bestått før opptak på masterstudiet ved Norges Handelshøyskole. For studenter med intern overgang fra bachelorstudiet i økonomi og administrasjon innvilges fritak kun på grunnlag av studier som er bestått før studenten påbegynte den femårige siviløkonomutdanningen. Unntak fra dette er kurs som tas i forbindelse med samarbeidsavtaler mellom Norges Handelshøyskole og andre institusjoner i Norge.</article><article class="legalP" id="kapittel-1-foreslåttparagraf-9-ledd-4">Utfyllende regler om behandling av søknader om fritak og innpass kan gis av Programutvalget for masterutdanningen og vil fremgå av studieplanen.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Vitnemål og karakterutskrift</span></span><article class="legalP" id="kapittel-1-foreslåttparagraf-10-ledd-1">For bestått mastergrad utferdiges et vitnemål som skal inneholde karakterer for hvert kurs og den relative vektleggingen av disse. Vitnemålet skal angi hvilket semester kandidaten er uteksaminert. Vilkåret for å få utskrevet vitnemål er at studieplanen er oppfylt og bestått.</article><article class="legalP" id="kapittel-1-foreslåttparagraf-10-ledd-2">Kurs som er innpasset fra andre læresteder angis på karakterutskriften som «fritatt».</article><article class="legalP" id="kapittel-1-foreslåttparagraf-10-ledd-3">Vitnemålet utstedes på norsk. For studenter som fullfører studiet med hovedprofil i International Business vil normalt vitnemålet bli utstedt på engelsk. Et eget vitnemålsvedlegg (Diploma Supplement) gir en nærmere beskrivelse på engelsk av kandidatens utdanning og av det norske utdanningssystemet.</article><article class="legalP" id="kapittel-1-foreslåttparagraf-10-ledd-4">Studenter kan på anmodning få utskrevet karakterutskrift etter avlagte eksamener. Karakterutskriften angir karakteren på de ulike kurs og den relative vektleggingen av disse. Dersom man har gjentak av eksamensprøver, føres kun den beste karakteren på vitnemålet eller karakterutskriften. En bestått karakter kan ikke fjernes fra karakterutskriften.</article><article class="legalP" id="kapittel-1-foreslåttparagraf-10-ledd-5">For kurs som er tatt utover studieplanens krav, utferdiges separat karakterutskrift.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse mv.</span></span><article class="legalP" id="kapittel-1-foreslåttparagraf-11-ledd-1">Denne forskriften trer i kraft 1. august 2004.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2007-02-08-1848/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>