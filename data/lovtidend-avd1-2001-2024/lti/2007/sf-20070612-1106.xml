<!DOCTYPE html><html lang="no"><head><title>Forskrift om bachelorgrad ved Mediehøgskolen Gimlekollen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-12-1106</dd><dt class="dokid">DokumentID</dt><dd class="dokid">LTI/forskrift/2007-06-12-1106</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 10 s 1406</dd><dt class="dateInForce">I kraft fra</dt><dd class="dateInForce">2007-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-11</li></ul></dd><dt class="dateOfPublication">Kunngjort</dt><dd class="dateOfPublication">2007-10-10 11:10</dd><dt class="journalNumber">Journalnummer</dt><dd class="journalNumber">2007-0883</dd><dt class="titleShort">Korttittel</dt><dd class="titleShort">Forskrift om bachelorgrad ved Gimlekollen</dd><dt class="title">Tittel</dt><dd class="title">Forskrift om bachelorgrad ved Mediehøgskolen Gimlekollen</dd><dt class="miscInformation">Annet om dokumentet</dt><dd class="miscInformation">Fastsatt av styret for Mediehøgskolen Gimlekollen 12. juni 2007 med hjemmel i lov 1. april 2005 nr. 15 om universiteter og høyskoler § 3-2 første ledd, § 3-4 første ledd, § 3-5 og § 3-11 første, andre, tredje og fjerde ledd.</dd><dt class="refid">RefID</dt><dd class="refid">forskrift/2007-06-12-1106</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgrad ved Mediehøgskolen Gimlekollen<ul class="tocSubUl"><li>§ 1. Virkeområde</li><li>§ 2. Krav til bachelorgraden</li><li>§ 3. Krav til minste studieenhet</li><li>§ 4. Godskriving og godkjenning av grad, yrkesutdanning, fag, emne, emnegruppe eller studieprogram i forhold til bachelorgrad</li><li>§ 5. Fritak for eksamen eller prøve</li><li>§ 6. Overlapping i faginnhold</li><li>§ 7. Gradsbetegnelse. Vitnemål og vitnemålstillegg. Tilhørighetskrav</li><li>§ 8. Utfyllende bestemmelser</li><li>§ 9. Ikrafttredelse</li><li>§ 10. Opphevelse av reglement</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-12-1106" id="dokument"><h1>Forskrift om bachelorgrad ved Mediehøgskolen Gimlekollen</h1><article class="legalArticle" data-lovdata-URL="LTI/forskrift/2007-06-12-1106/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler bachelorgraden ved Mediehøgskolen Gimlekollen.</article></article><article class="legalArticle" data-lovdata-URL="LTI/forskrift/2007-06-12-1106/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til bachelorgraden</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Graden bachelor oppnås på grunnlag av eksamen i fag, emner, emnegrupper eller studieprogram av 180 studiepoengs omfang.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Grunnlaget for bachelorgraden skal omfatte ett av følgende: <ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-2-ledd-1-punkt-1"><article class="legalP" id="paragraf-2-punkt-2-ledd-1-punkt-1-ledd-1">Integrert yrkesrettet utdanning i journalistikk eller annet studieprogram av 180 studiepoengs omfang etter godkjent studieplan fastsatt av styret for Mediehøgskolen Gimlekollen.</article></article></li><li data-li-identifier="b)" data-name="b)"><article class="listArticle" id="paragraf-2-punkt-2-ledd-1-punkt-2"><article class="legalP" id="paragraf-2-punkt-2-ledd-1-punkt-2-ledd-1">Integrert yrkesrettet utdanning i journalistikk av 120 studiepoengs omfang kombinert med ytterligere fag, emnegrupper eller studieprogram innenfor samme eller andre fag/fagområder av til sammen minimum 60 studiepoengs omfang, etter nærmere bestemmelser fastsatt i studieplan for det aktuelle programmet. Examen philosophicum og examen facultatum kan inngå i graden.</article></article></li><li data-li-identifier="c)" data-name="c)"><article class="listArticle" id="paragraf-2-punkt-2-ledd-1-punkt-3"><article class="legalP" id="paragraf-2-punkt-2-ledd-1-punkt-3-ledd-1">Tre år normert studium av 180 studiepoengs omfang. Examen philosophicum og examen facultatum kan inngå i graden og er en obligatorisk del når dette er fastsatt i studieplanen for det aktuelle programmet. I graden skal videre inngå en fordypningsenhet på minimum 80 studiepoeng kombinert med ytterligere fag, emnegruppe, eller studieprogram innenfor samme eller annet fag/fagområde av minimum 30 studiepoengs omfang. Hva som er fordypning, framgår av de enkelte studieplanene.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/2007-06-12-1106/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til minste studieenhet</span></h2><article class="legalP" id="paragraf-3-ledd-1">Enheter som kan inngå i grunnlaget for bachelorgraden under § 2 bokstav b og c, ut over ex.phil./ex.fac., er fullførte emner/emnegrupper på minimum 10 studiepoeng. Mindre enheter kan godkjennes dersom de samlet kan vurderes å utgjøre minimum 10 studiepoeng innenfor samme fag/fagområde. Øverste faglige instans som gir bachelorgraden, eller har ansvaret for det aktuelle faget, avgjør om mindre enheter kan godkjennes å utgjøre minimum 10 studiepoeng innenfor samme fag/fagområde.</article></article><article class="legalArticle" data-lovdata-URL="LTI/forskrift/2007-06-12-1106/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godskriving og godkjenning av grad, yrkesutdanning, fag, emne, emnegruppe eller studieprogram i forhold til bachelorgrad</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><article class="legalP" id="paragraf-4-punkt-1-ledd-1">Utdanning fra institusjon som går inn under lov om universiteter og høyskoler, godskrives med samme antall studiepoeng i en bachelorgrad ved Mediehøgskolen Gimlekollen. Godskriving forutsetter at utdanningen hadde formell etableringsgodkjenning/eksamensrett fra aktuell myndighet på det tidspunkt den ble gjennomført.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><article class="legalP" id="paragraf-4-punkt-2-ledd-1">Fagspesifikk godskriving/innpassing av tidligere utdanning som del av en bachelorgrad skjer innenfor rammene av det enkelte bachelorstudium.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><article class="legalP" id="paragraf-4-punkt-3-ledd-1">Styret kan i utfyllende bestemmelser fastsette krav til dokumentasjon av utdanning som søkes godskrevet eller godkjent i forhold til bachelorgrad ved Mediehøgskolen Gimlekollen. I særlige tilfeller kan godkjenning gis helt eller delvis på grunnlag av kunnskaper som er dokumentert på annen måte enn ved eksamen. Prøve til kontroll av de dokumenterte kunnskaper eller tilleggsprøve kan kreves avlagt. Styret kan fastsette retningslinjer for slike vurderinger.</article></article></li></ul></article><article class="legalArticle" data-lovdata-URL="LTI/forskrift/2007-06-12-1106/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritak for eksamen eller prøve</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Det skal søkes om fritak for eksamen eller prøve som inngår i grunnlaget for bachelorgraden når det godtgjøres at tilsvarende eksamen eller prøve er avlagt ved Mediehøgskolen Gimlekollen eller annen utdanningsinstitusjon. Det kan også gis slikt fritak på grunnlag av annen velegnet eksamen eller prøve. Dokumentert realkompetanse kan også gi grunnlag for fritak, jf. lov om universiteter og høyskoler § 3-5. Fagråd avgjør slike søknader, jf. forskrift om studier og eksamen ved Mediehøgskolen Gimlekollen § 7.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Fritak etter disse bestemmelsene vil også gjelde obligatorisk undervisning, praksis, prosjektdeltakelse, innleveringer, framføringer mv. og andre arbeidskrav.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Søknad om fritak for eksamen eller prøve blir ikke behandlet før etter at studenten er tatt opp på det aktuelle studiet ved Mediehøgskolen Gimlekollen.</article></article></li></ul></article><article class="legalArticle" data-lovdata-URL="LTI/forskrift/2007-06-12-1106/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overlapping i faginnhold</span></h2><article class="legalP" id="paragraf-6-ledd-1">Overlapping i faginnhold mellom fag, emner, emnegrupper eller studieprogram som inngår i grunnlaget for bachelorgraden, kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres med fag eller emner som er faglig relevante i forhold til øvrige fag/studier som inngår i grunnlaget for bachelorgraden.</article></article><article class="legalArticle" data-lovdata-URL="LTI/forskrift/2007-06-12-1106/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gradsbetegnelse. Vitnemål og vitnemålstillegg. Tilhørighetskrav</span></h2><ul class="defaultList"><li data-li-identifier="1." data-name="1."><article class="listArticle" id="paragraf-7-punkt-1"><article class="legalP" id="paragraf-7-punkt-1-ledd-1">Høgskolen utsteder vitnemål i samsvar med godkjente bachelorgrader.</article></article></li><li data-li-identifier="2." data-name="2."><article class="listArticle" id="paragraf-7-punkt-2"><article class="legalP" id="paragraf-7-punkt-2-ledd-1">Bachelorvitnemål skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article></article></li><li data-li-identifier="3." data-name="3."><article class="listArticle" id="paragraf-7-punkt-3"><article class="legalP" id="paragraf-7-punkt-3-ledd-1">For å kunne tildeles en bachelorgrad med vitnemål fra Mediehøgskolen Gimlekollen må eksamen i fag, emner, emnegrupper eller studieprogram av minimum 60 studiepoengs omfang som inngår i grunnlaget for bachelorgraden, være avlagt ved institusjonen. <ul class="defaultList"><li data-li-identifier="a)" data-name="a)"><article class="listArticle" id="paragraf-7-punkt-3-ledd-1-punkt-1"><article class="legalP" id="paragraf-7-punkt-3-ledd-1-punkt-1-ledd-1">Bekreftelse på oppnådd bachelorgrad (vitnemål) etter § 2 bokstav a utstedes automatisk for alle som oppfyller kravene til fullført bachelorgrad.</article></article></li><li data-li-identifier="b)" data-name="b)"><article class="listArticle" id="paragraf-7-punkt-3-ledd-1-punkt-2"><article class="legalP" id="paragraf-7-punkt-3-ledd-1-punkt-2-ledd-1">Bekreftelse på oppnådd bachelorgrad (vitnemål) etter § 2 bokstav b og c utstedes etter søknad, forutsatt at søkeren kan dokumentere å oppfylle de kravene som er satt.</article></article></li></ul></article></article></li></ul><article class="legalP" id="paragraf-7-ledd-1">For øvrig vises det til forskrift om studier og eksamen ved Mediehøgskolen Gimlekollen § 31.</article></article><article class="legalArticle" data-lovdata-URL="LTI/forskrift/2007-06-12-1106/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende bestemmelser</span></h2><article class="legalP" id="paragraf-8-ledd-1">Styret for Mediehøgskolen Gimlekollen kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2007-06-12-1106/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. oktober 2007.</article></article><article class="legalArticle" data-lovdata-URL="LTI/forskrift/2007-06-12-1106/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opphevelse av reglement</span></h2><article class="legalP" id="paragraf-10-ledd-1">Reglement om tildeling av graden bachelor ved Mediehøgskolen Gimlekollen, fastsatt av styret 11. juli 2002,<sup class="footnotereference" data-footnotereferencevalue="1" data-unique-footnote-counter="1">1</sup> oppheves.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>