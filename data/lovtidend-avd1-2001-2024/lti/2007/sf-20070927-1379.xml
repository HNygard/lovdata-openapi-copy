<!DOCTYPE html><html lang="no"><head><title>Forskrift om adgang til å gå opp til eksamen mv. som privatist ved Universitetet for miljø- og biovitenskap (UMB)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-09-27-1379</dd><dt class="dokid">DokumentID</dt><dd class="dokid">LTI/forskrift/2007-09-27-1379</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 12 s 1677</dd><dt class="dateInForce">I kraft fra</dt><dd class="dateInForce">2008-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2007-12-13 15:20</dd><dt class="journalNumber">Journalnummer</dt><dd class="journalNumber">2007-1099</dd><dt class="titleShort">Korttittel</dt><dd class="titleShort">Forskrift om eksamen ved UMB</dd><dt class="title">Tittel</dt><dd class="title">Forskrift om adgang til å gå opp til eksamen mv. som privatist ved Universitetet for miljø- og biovitenskap (UMB)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Universitetet for miljø- og biovitenskap (UMB) 27. september 2007 med hjemmel i lov 1. april 2005 nr. 15 om universiteter og høyskoler § 3-10 tredje ledd.</dd><dt class="refid">RefID</dt><dd class="refid">forskrift/2007-09-27-1379</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til å gå opp til eksamen mv. som privatist ved Universitetet for miljø- og biovitenskap (UMB)<ul class="tocSubUl"><li>Kap. 1. Definisjoner<ul class="tocSubUl"><li>§ 1-1.</li><li>§ 1-2.</li><li>§ 1-3.</li></ul></li><li>Kap. 2. Rettigheter<ul class="tocSubUl"><li>§ 2-1.</li><li>§ 2-2.</li></ul></li><li>Kap. 3. Oppmelding<ul class="tocSubUl"><li>§ 3-1.</li></ul></li><li>Kap. 4. Eksamensavgift<ul class="tocSubUl"><li>§ 4-1.</li><li>§ 4-2.</li></ul></li><li>Kap. 5. Krav for å gå opp til eksamen<ul class="tocSubUl"><li>§ 5-1.</li></ul></li><li>Kap. 6. Registrering m.m.<ul class="tocSubUl"><li>§ 6-1.</li></ul></li><li>Kap. 7. Vedtaksmyndighet<ul class="tocSubUl"><li>§ 7-1.</li></ul></li><li>Kap. 8. Klage<ul class="tocSubUl"><li>§ 8-1.</li></ul></li><li>Kap. 9. Sluttbestemmelser<ul class="tocSubUl"><li>§ 9-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2007-09-27-1379" id="dokument"><h1>Forskrift om adgang til å gå opp til eksamen mv. som privatist ved Universitetet for miljø- og biovitenskap (UMB)</h1><section class="section" data-name="kap1" id="kapittel-1" data-lovdata-URL="LTI/forskrift/2007-09-27-1379/KAPITTEL_1"><h2>Kap. 1. Definisjoner</h2><article class="legalArticle" data-lovdata-URL="LTI/forskrift/2007-09-27-1379/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" id="kapittel-1-paragraf-1-ledd-1">Med student menes i denne forskrift en person som er tatt opp til et definert studieprogram eller emne ved Universitetet for miljø- og biovitenskap (UMB) i samsvar med lov om universiteter og høyskoler § 3-6 og § 3-7.</article></article><article class="legalArticle" data-lovdata-URL="LTI/forskrift/2007-09-27-1379/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>.</h3><article class="legalP" id="kapittel-1-paragraf-2-ledd-1">Med privatist menes en person som går opp til eksamen etter bestemmelsene i lov om universiteter og høyskoler, § 3-10, uten å være tatt opp til et studieprogram ved UMB.</article></article><article class="legalArticle" data-lovdata-URL="LTI/forskrift/2007-09-27-1379/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>.</h3><article class="legalP" id="kapittel-1-paragraf-3-ledd-1">I denne forskrift blir det skilt mellom tre hovedtyper vurdering:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Langsgående vurdering (vurdering underveis i undervisningsperioden)</article><article class="legalP" id="kapittel-1-paragraf-3-ledd-1-punkt-1-ledd-2">Dette gjelder emner der hele, eller en vesentlig del av, prøvingen skjer underveis i undervisningsperioden, ved bruk av innleveringsoppgaver osv.</article></article></li><li data-li-identifier="b." data-name="b."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Vurdering i form av avsluttende prøve</article><article class="legalP" id="kapittel-1-paragraf-3-ledd-1-punkt-2-ledd-2">Dette gjelder emner der prøvingen skjer i form av en avsluttende prøve; skriftlig, muntlig eller på annen måte.</article></article></li><li data-li-identifier="c." data-name="c."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Særskilt eksamen</article><article class="legalP" id="kapittel-1-paragraf-3-ledd-1-punkt-3-ledd-2">Dette gjelder emner som normalt har langsgående vurdering, jf. bokstav a, men der det i emnebeskrivelsen er fastsatt at det er anledning til å gå opp til en særskilt, avsluttende prøve, som kommer i stedet for vurdering underveis i undervisningsperioden.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2007-09-27-1379/KAPITTEL_2"><h2>Kap. 2. Rettigheter</h2><article class="legalArticle" data-lovdata-URL="LTI/forskrift/2007-09-27-1379/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" id="kapittel-2-paragraf-1-ledd-1">Privatistenes rettigheter ved UMB er begrenset til deltakelse i offentlige forelesninger og adgang til å gå opp til eksamen i samsvar med lov om universiteter og høyskoler. Med forelesning menes formidling av kunnskap til den samlede studentgruppen i emnet/emnene, og hvor deltakernes egenaktivitet som hovedregel er begrenset til enkeltspørsmål og kommentarer.</article></article><article class="legalArticle" data-lovdata-URL="LTI/forskrift/2007-09-27-1379/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" id="kapittel-2-paragraf-2-ledd-1">Det instituttet som har ansvar for emnet/emnene, kan gi privatister adgang til undervisning som ikke er offentlig.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2007-09-27-1379/KAPITTEL_3"><h2>Kap. 3. Oppmelding</h2><article class="legalArticle" data-lovdata-URL="LTI/forskrift/2007-09-27-1379/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" id="kapittel-3-paragraf-1-ledd-1">Privatister må søke om eksamensadgang, og om å få melde seg opp til eksamen innen fastsatte frister. Dokumentasjon av generell og ev. spesiell studiekompetanse må vedlegges oppmeldingen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2007-09-27-1379/KAPITTEL_4"><h2>Kap. 4. Eksamensavgift</h2><article class="legalArticle" data-lovdata-URL="LTI/forskrift/2007-09-27-1379/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" id="kapittel-4-paragraf-1-ledd-1">Privatister må betale eksamensavgift etter følgende sats:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">i emner med 15 studiepoeng eller mindre: kr 3&#xa0;000,-</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">i emner hvor de faktiske utgifter overstiger normen på kr 3&#xa0;000,-, justeres eksamensavgiften i tråd med merutgiftene.</article></article></li></ul></article><article class="legalP" id="kapittel-4-paragraf-1-ledd-2">Styret kan endre satsen for eksamensavgiften når kostnadene ved eksamensgjennomføringen endrer seg.</article></article><article class="legalArticle" data-lovdata-URL="LTI/forskrift/2007-09-27-1379/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" id="kapittel-4-paragraf-2-ledd-1">Eksamensavgiften må være betalt innen fastsatt frist. Privatister som ikke har betalt avgiften innen fristen, har ikke adgang til eksamen. UMB kan i særlige tilfelle gjøre unntak fra bestemmelsene i denne paragrafen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2007-09-27-1379/KAPITTEL_5"><h2>Kap. 5. Krav for å gå opp til eksamen</h2><article class="legalArticle" data-lovdata-URL="LTI/forskrift/2007-09-27-1379/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" id="kapittel-5-paragraf-1-ledd-1">Privatister har normalt ikke anledning til å ta eksamen i emner som har krav om godkjente øvinger, semesteroppgaver eller andre obligatoriske aktiviteter.</article><article class="legalP" id="kapittel-5-paragraf-1-ledd-2">Det instituttet privatisten er tilknyttet, avgjør hvorvidt privatisten skal prøves i kunnskaper og ferdigheter på en annen måte, enn hva tilfellet er for studenter som er opptatt til et definert studieprogram eller emne.</article><article class="legalP" id="kapittel-5-paragraf-1-ledd-3">Privatister som ikke oppfyller fastsatte krav har ikke adgang til eksamen.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2007-09-27-1379/KAPITTEL_6"><h2>Kap. 6. Registrering m.m.</h2><article class="legalArticle" data-lovdata-URL="LTI/forskrift/2007-09-27-1379/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><article class="legalP" id="kapittel-6-paragraf-1-ledd-1">Privatister skal registrere seg og betale alle avgifter som kreves for å kunne gå opp til eksamen ved UMB. Privatister som har betalt semesteravgift har rett til studentkort og adgang til de velferdstilbud som gis av Studentsamskipnaden i Ås (SiÅs), jf. § 18-5 i forskrift om studier ved Universitetet for miljø- og biovitenskap.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2007-09-27-1379/KAPITTEL_7"><h2>Kap. 7. Vedtaksmyndighet</h2><article class="legalArticle" data-lovdata-URL="LTI/forskrift/2007-09-27-1379/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>.</h3><article class="legalP" id="kapittel-7-paragraf-1-ledd-1">I saker der vedtaksmyndighet ikke er lagt til universitetsstyret, treffes avgjørelser i henhold til denne forskrift av rektor eller den han/hun gir fullmakt.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2007-09-27-1379/KAPITTEL_8"><h2>Kap. 8. Klage</h2><article class="legalArticle" data-lovdata-URL="LTI/forskrift/2007-09-27-1379/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>.</h3><article class="legalP" id="kapittel-8-paragraf-1-ledd-1">Klage på vedtak etter denne forskriften sendes Universitetet for miljø- og biovitenskap. Klagefristen er 3 uker, jf. § 29 i forvaltningsloven.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2007-09-27-1379/KAPITTEL_9"><h2>Kap. 9. Sluttbestemmelser</h2><article class="legalArticle" data-lovdata-URL="LTI/forskrift/2007-09-27-1379/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-1-ledd-1">Forskriften trer i kraft f.o.m. 1. januar 2008.</article></article></section></main></body></html>