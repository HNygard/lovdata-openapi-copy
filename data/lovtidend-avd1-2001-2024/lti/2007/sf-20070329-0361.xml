<!DOCTYPE html><html lang="no"><head><title>Forskrift om reaksjoner ved overtredelse av akvakulturloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-03-29-361</dd><dt class="dokid">DokumentID</dt><dd class="dokid">LTI/forskrift/2007-03-29-361</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 3 s 463</dd><dt class="dateInForce">I kraft fra</dt><dd class="dateInForce">2007-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-79/§28</li><li>lov/2005-06-17-79/§29</li><li>lov/2005-06-17-79/§30</li></ul></dd><dt class="dateOfPublication">Kunngjort</dt><dd class="dateOfPublication">2007-03-30</dd><dt class="journalNumber">Journalnummer</dt><dd class="journalNumber">2007-0250</dd><dt class="titleShort">Korttittel</dt><dd class="titleShort">Akvakulturreaksjonsforskriften</dd><dt class="title">Tittel</dt><dd class="title">Forskrift om reaksjoner ved overtredelse av akvakulturloven.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeri- og kystdepartementet 29. mars 2007 med hjemmel i lov 17. juni 2005 nr. 79 om akvakultur (akvakulturloven) § 28, § 29 og § 30.</dd><dt class="refid">RefID</dt><dd class="refid">forskrift/2007-03-29-361</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om reaksjoner ved overtredelse av akvakulturloven.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Pålegg</li><li>§ 4. Tvangsmulkt</li><li>§ 5. Utmåling av dagmulkt</li><li>§ 6. Utmåling av engangsmulkt</li><li>§ 7. Reduksjon og frafall av tvangsmulkt</li><li>§ 8. Iverksetting av tiltak for den ansvarliges regning</li><li>§ 9. Overtredelsesgebyr</li><li>§ 10. Utmåling av overtredelsesgebyr ved overskridelse av lovlig biomasse</li><li>§ 11. Utmåling av overtredelsesgebyr ved andre overtredelser</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-03-29-361" id="dokument"><h1>Forskrift om reaksjoner ved overtredelse av akvakulturloven.</h1><article class="legalArticle" data-lovdata-URL="LTI/forskrift/2007-03-29-361/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal bidra til å sikre at bestemmelser gitt i eller i medhold av akvakulturloven blir gjennomført.</article></article><article class="legalArticle" data-lovdata-URL="LTI/forskrift/2007-03-29-361/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften delegerer kompetanse etter akvakulturlovens § 27, § 28, § 29 og § 30 til Fiskeridirektoratet og Fiskeridirektoratets regionkontor, og gir nærmere regler om tvangsmulkt, overtredelsesgebyr og iverksetting av tiltak for den ansvarliges regning.</article><article class="legalP" id="paragraf-2-ledd-2">Forskriften begrenser ikke departementets og Fiskeridirektoratets kompetanse til å ilegge overtredelsesgebyr ved overtredelser av andre bestemmelser enn de som er angitt i forskriftens § 10 og § 11.</article></article><article class="legalArticle" data-lovdata-URL="LTI/forskrift/2007-03-29-361/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pålegg</span></h2><article class="legalP" id="paragraf-3-ledd-1">Etter akvakulturloven § 27 kan Fiskeridirektoratets regionkontor, ved overtredelse av bestemmelse gitt i eller i medhold av akvakulturloven, gi pålegg om tiltak for å bringe det ulovlige forholdet til opphør. Det kan fastsettes en frist for gjennomføring av slike tiltak.</article></article><article class="legalArticle" data-lovdata-URL="LTI/forskrift/2007-03-29-361/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tvangsmulkt</span></h2><article class="legalP" id="paragraf-4-ledd-1">Etter akvakulturloven § 28 kan Fiskeridirektoratets regionkontor fatte vedtak om løpende tvangsmulkt ved overtredelse av bestemmelse gitt i eller i medhold av akvakulturloven. Det kan også fattes vedtak om engangsmulkt.</article><article class="legalP" id="paragraf-4-ledd-2">Tvangsmulkt vedtas samtidig med pålegg etter § 3 eller senere.</article><article class="legalP" id="paragraf-4-ledd-3">I vedtak om tvangsmulkt skal fristen for å etterkomme pålegget være 14 dager regnet fra vedtakets dato. I særlige tilfeller kan det settes en annen frist.</article><article class="legalP" id="paragraf-4-ledd-4">Tvangsmulkten begynner å løpe dersom den ansvarlige oversitter den frist for retting av forholdet som Fiskeridirektoratets regionkontor har fastsatt i vedtaket om tvangsmulkt, og løper hver dag så lenge det ulovlige forholdet varer.</article><article class="legalP" id="paragraf-4-ledd-5">Tvangsmulkten løper likevel ikke når etterlevelse av pålegget er umulig på grunn av forhold som ikke skyldes den ansvarlige. Engangsmulkt forfaller heller ikke dersom oppfyllelse av pålegget er umulig på grunn av forhold som ikke skyldes den ansvarlige.</article></article><article class="legalArticle" data-lovdata-URL="LTI/forskrift/2007-03-29-361/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utmåling av dagmulkt</span></h2><article class="legalP" id="paragraf-5-ledd-1">Dagmulkten utmåles til 15 ganger folketrygdens grunnbeløp dividert med 365.</article><article class="legalP" id="paragraf-5-ledd-2">Forhøyet dagmulkt utmåles til 150 ganger folketrygdens grunnbeløp dividert med 365. Forhøyet dagmulkt kan brukes dersom det foreligger fare for vesentlige skadevirkninger på miljøet, den som vedtaket retter seg mot, har unnlatt å etterkomme flere tidligere pålegg innen fristen eller ved andre særlige forhold.</article><article class="legalP" id="paragraf-5-ledd-3">I vurderingen av om det foreligger andre særlig forhold skal det tas hensyn til overtredelsens omfang og varighet, om overtredelsen strider mot sentrale hensyn som akvakulturloven skal ivareta, og om det foreligger behov for å legge et sterkere oppfyllelsespress på den ansvarlige.</article></article><article class="legalArticle" data-lovdata-URL="LTI/forskrift/2007-03-29-361/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utmåling av engangsmulkt</span></h2><article class="legalP" id="paragraf-6-ledd-1">Engangsmulkt utmåles i forhold til kostnadene ved å gjennomføre det pålegg som er gitt, og settes minst så høyt at det blir ulønnsomt å oversitte fristen.</article></article><article class="legalArticle" data-lovdata-URL="LTI/forskrift/2007-03-29-361/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reduksjon og frafall av tvangsmulkt</span></h2><article class="legalP" id="paragraf-7-ledd-1">Fiskeridirektoratet kan redusere og frafalle påløpt tvangsmulkt når det foreligger særlige grunner.</article></article><article class="legalArticle" data-lovdata-URL="LTI/forskrift/2007-03-29-361/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Iverksetting av tiltak for den ansvarliges regning</span></h2><article class="legalP" id="paragraf-8-ledd-1">Etter akvakulturloven § 29 kan Fiskeridirektoratets regionkontor iverksette tiltak for den ansvarliges regning. Den ansvarlige skal om mulig varsles om tiltak som vil bli iverksatt.</article></article><article class="legalArticle" data-lovdata-URL="LTI/forskrift/2007-03-29-361/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overtredelsesgebyr</span></h2><article class="legalP" id="paragraf-9-ledd-1">Fiskeridirektoratets regionkontor kan ilegge et overtredelsesgebyr til den som forsettlig eller uaktsomt overtrer de bestemmelsene som er angitt i § 10 og § 11.</article><article class="legalP" id="paragraf-9-ledd-2">Når ikke annet er fastsatt, er betalingsfristen 4 uker fra vedtakets dato.</article></article><article class="legalArticle" data-lovdata-URL="LTI/forskrift/2007-03-29-361/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utmåling av overtredelsesgebyr ved overskridelse av lovlig biomasse</span></h2><article class="legalP" id="paragraf-10-ledd-1">Ved overskridelse av den lovlige biomassen i henhold til forskrift om drift av akvakulturanlegg § 42 og § 42a, utgjør overtredelsesgebyret det overskredne antall kilo multiplisert med den til enhver tid gjeldende verdi på overtredelsestidspunktet. Verdien fastsettes av Fiskeridirektoratet for en måned av gangen, og skal baseres på brutto salgspris for den aktuelle art.</article><article class="legalP" id="paragraf-10-ledd-2">Overtredelsesgebyret kan beregnes på annen måte dersom det foreligger særlige grunner. Maksimalt overtredelsesgebyr må ikke overstige folketrygdens grunnbeløp multiplisert med femten.</article></article><article class="legalArticle" data-lovdata-URL="LTI/forskrift/2007-03-29-361/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utmåling av overtredelsesgebyr ved andre overtredelser</span></h2><article class="legalP" id="paragraf-11-ledd-1">Ved overtredelse av forskrift om tillatelse til akvakultur for laks, ørret og regnbueørret § 29, forskrift om tillatelse til akvakultur av andre arter enn laks, ørret og regnbueørret § 4 første ledd jf. annet ledd nr. 2, forskrift om tildeling og drift ved havbeiteverksemd § 28 eller forskrift om drift av akvakulturanlegg § 5, § 7, § 31, § 32 eller § 33 utgjør overtredelsesgebyret folketrygdens grunnbeløp multiplisert med en, tre, seks eller ti. Utmålingen tar utgangspunkt i folketrygdens grunnbeløp på overtredelsestidspunktet.</article><article class="legalP" id="paragraf-11-ledd-2">I vurderingen av hvilket utmålingsalternativ som skal anvendes, skal det legges vekt på graden av skyld, fortjeneste, forvaltningens kostnader ved behandling av saken og overtredelsens omfang.</article><article class="legalP" id="paragraf-11-ledd-3">Dersom det foreligger særlige grunner, kan overtredelsesgebyr etter første ledd forhøyes. Maksimalt overtredelsesgebyr må ikke overstige folketrygdens grunnbeløp multiplisert med femten.</article></article><article class="legalArticle" data-lovdata-URL="LTI/forskrift/2007-03-29-361/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. april 2007.</article></article></main></body></html>