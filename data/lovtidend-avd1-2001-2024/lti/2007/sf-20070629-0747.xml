<!DOCTYPE html><html lang="no"><head><title>Forskrift om forsvarlig likviditetsstyring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-06-29-747</dd><dt class="dokid">DokumentID</dt><dd class="dokid">LTI/forskrift/2007-06-29-747</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 7 s 972</dd><dt class="dateInForce">I kraft fra</dt><dd class="dateInForce">2007-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§2-17</li></ul></dd><dt class="dateOfPublication">Kunngjort</dt><dd class="dateOfPublication">2007-07-03</dd><dt class="journalNumber">Journalnummer</dt><dd class="journalNumber">2007-0667</dd><dt class="titleShort">Korttittel</dt><dd class="titleShort">Forskrift om forsvarlig likviditetsstyring</dd><dt class="title">Tittel</dt><dd class="title">Forskrift om forsvarlig likviditetsstyring</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 29. juni 2007 med hjemmel i lov 10. juni 1988 nr. 40 om finansieringsvirksomhet og finansinstitusjoner (finansieringsvirksomhetsloven) § 2-17.</dd><dt class="refid">RefID</dt><dd class="refid">forskrift/2007-06-29-747</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsvarlig likviditetsstyring<ul class="tocSubUl"><li>§ 1. Strategi</li><li>§ 2. Likviditetsrisikorammer</li><li>§ 3. Beredskapsplaner</li><li>§ 4. Organisering og ansvarsforhold</li><li>§ 5. Risikomåling og prognoser for likviditetsbehov</li><li>§ 6. Stresstester</li><li>§ 7. Rutiner for overvåking</li><li>§ 8. Styre- og ledelsesrapportering</li><li>§ 9. Uavhengig kontroll</li><li>§ 10. Ikrafttredelse</li><li>§ 11. Overgangsregler for pensjonskasser</li></ul></li></ul></dd></dl></header><main class="documentBody" data-lovdata-URL="LTI/forskrift/2007-06-29-747" id="dokument"><h1>Forskrift om forsvarlig likviditetsstyring</h1><article class="legalArticle" data-lovdata-URL="LTI/forskrift/2007-06-29-747/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Strategi</span></h2><article class="legalP" id="paragraf-1-ledd-1">Finansinstitusjoner skal ha en dokumentert likviditetsstrategi som tilfredsstiller kravene i denne forskrift. Strategien skal være vedtatt av styret. Styret skal minst en gang i året foreta en vurdering av strategien. Styrets vurdering og konklusjon skal være skriftlig nedfelt i styrereferatet.</article><article class="legalP" id="paragraf-1-ledd-2">I strategien skal institusjonen fastsette de overordnede retningslinjene for likviditetsrisikorammer, beredskapsplaner, organisering og ansvarsforhold, risikomåling og prognoser, stresstester, rutiner for overvåking av utviklingen og etterlevelsen av retningslinjene, styre- og ledelsesrapportering og uavhengig kontroll.</article></article><article class="legalArticle" data-lovdata-URL="LTI/forskrift/2007-06-29-747/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Likviditetsrisikorammer</span></h2><article class="legalP" id="paragraf-2-ledd-1">For å sikre at likviditetsrisikoen styres effektivt, skal styret vedta rammer for likviditetsrisikoen innenfor ulike tidsrom og etablere tilfredsstillende regler og prosedyrer for å kontrollere og begrense likviditetsrisikoen. Institusjonens rammer skal sikre at institusjonen har tilstrekkelig likvide eiendeler sett i forhold til kortsiktig gjeld. Det skal tas hensyn til mulige forsinkelser i innbetalinger og utbetalinger før tiden. Rammene skal vurderes minst én gang i året.</article></article><article class="legalArticle" data-lovdata-URL="LTI/forskrift/2007-06-29-747/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beredskapsplaner</span></h2><article class="legalP" id="paragraf-3-ledd-1">Institusjonen skal ha en dokumentert beredskapsplan for likviditetskriser. Beredskapsplanen skal være vedtatt av styret. Styret skal jevnlig revidere beredskapsplanen.</article><article class="legalP" id="paragraf-3-ledd-2">Beredskapsplanen skal omhandle de utfordringer institusjonen kan få i krisesituasjoner og institusjonens planer for krisehåndtering.</article></article><article class="legalArticle" data-lovdata-URL="LTI/forskrift/2007-06-29-747/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Organisering og ansvarsforhold</span></h2><article class="legalP" id="paragraf-4-ledd-1">Institusjonen skal etterleve likviditetsstrategien og sørge for at ansvaret for den løpende styringen og kontrollen av institusjonens samlede likviditet er klart definert og dokumentert.</article><article class="legalP" id="paragraf-4-ledd-2">Institusjonen skal sikre at det er tilstrekkelig uavhengighet og arbeidsdeling mellom enheter og personell med utøvende funksjoner, og enheter og personell med ansvar for overvåking og rapportering.</article></article><article class="legalArticle" data-lovdata-URL="LTI/forskrift/2007-06-29-747/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Risikomåling og prognoser for likviditetsbehov</span></h2><article class="legalP" id="paragraf-5-ledd-1">Likviditetsrisikoen skal måles på en konsistent måte og inkludere alle relevante posisjoner. Det skal foreligge rutiner for kvalitetssikring av data og systemer.</article><article class="legalP" id="paragraf-5-ledd-2">Det skal utarbeides prognoser for fremtidig likviditetsbehov. Prognosene skal tilpasses omfanget og kompleksiteten av virksomheten.</article></article><article class="legalArticle" data-lovdata-URL="LTI/forskrift/2007-06-29-747/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stresstester</span></h2><article class="legalP" id="paragraf-6-ledd-1">Institusjonen skal analysere likviditetssituasjonen ved hjelp av stresstester. Disse må tilpasses virksomhetens omfang, kompleksitet og risiko.</article><article class="legalP" id="paragraf-6-ledd-2">Erfaringer fra stresstester skal brukes når styret vurderer likviditetsstrategien og vedtar rammer for likviditetsrisikoen.</article></article><article class="legalArticle" data-lovdata-URL="LTI/forskrift/2007-06-29-747/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rutiner for overvåking</span></h2><article class="legalP" id="paragraf-7-ledd-1">Det skal foreligge rutiner for å overvåke etterlevelsen av interne rammer og retningslinjer. Brudd på interne rammer og retningslinjer skal rapporteres til den som har ansvaret for den løpende styringen av institusjonens samlede likviditet. Alvorlige brudd skal rapporteres til styret.</article></article><article class="legalArticle" data-lovdata-URL="LTI/forskrift/2007-06-29-747/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Styre- og ledelsesrapportering</span></h2><article class="legalP" id="paragraf-8-ledd-1">Det skal jevnlig rapporteres til styret og ledelsen. Rapporteringen skal gi et helhetlig bilde av institusjonens likviditetssituasjon. Frekvensen og innholdet i rapporten skal tilpasses kompleksiteten og omfanget av virksomheten. Bestemmelsene i § 7 og § 8 skal ses i sammenheng med § 47-2 første ledd i forskrift 14. desember 2006 nr. 1506 om kapitalkrav for forretningsbanker, sparebanker, finansieringsforetak, holdingsselskaper i finanskonsern, verdipapirforetak og forvaltningsselskaper for verdipapirfond mv. (kapitalkravsforskriften).</article></article><article class="legalArticle" data-lovdata-URL="LTI/forskrift/2007-06-29-747/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Uavhengig kontroll</span></h2><article class="legalP" id="paragraf-9-ledd-1">Institusjonens system for styring og kontroll av likviditetsrisiko skal jevnlig evalueres av uavhengige kontrollfunksjoner, jf. forskrift 20. juni 1997 nr. 1057 om klargjøring av kontrollansvar, dokumentasjon og bekreftelse av den interne kontroll.</article></article><article class="legalArticle" data-lovdata-URL="LTI/forskrift/2007-06-29-747/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 1. juli 2007.</article></article><article class="legalArticle" data-lovdata-URL="LTI/forskrift/2007-06-29-747/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsregler for pensjonskasser</span></h2><article class="legalP" id="paragraf-11-ledd-1">Pensjonskasser skal oppfylle kravene i forskriften her fra 1. januar 2008.</article></article></main></body></html>