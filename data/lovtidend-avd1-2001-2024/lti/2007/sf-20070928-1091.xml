<!DOCTYPE html><html lang="no"><head><title>Forskrift om behandling av fisketillatelser ved konkurs, tvangssalg mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-09-28-1091</dd><dt class="dokid">DokumentID</dt><dd class="dokid">LTI/forskrift/2007-09-28-1091</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 10 s 1373</dd><dt class="dateInForce">I kraft fra</dt><dd class="dateInForce">2007-09-28</dd><dt class="changesToDocuments">Endrer</dt><dd class="changesToDocuments"><ul><li>forskrift/1956-07-18-1</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§7</li><li>lov/1999-03-26-15/§9</li><li>lov/1999-03-26-15/§30</li></ul></dd><dt class="dateOfPublication">Kunngjort</dt><dd class="dateOfPublication">2007-09-28 15:15</dd><dt class="journalNumber">Journalnummer</dt><dd class="journalNumber">2007-0870</dd><dt class="titleShort">Korttittel</dt><dd class="titleShort">Forskr. om konkursbehandling av fisketillatelser</dd><dt class="title">Tittel</dt><dd class="title">Forskrift om behandling av fisketillatelser ved konkurs, tvangssalg mv.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 28. september 2007 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 7 tredje ledd, § 9 og § 30.</dd><dt class="refid">RefID</dt><dd class="refid">forskrift/2007-09-28-1091</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandling av fisketillatelser ved konkurs, tvangssalg mv.<ul class="tocSubUl"><li>§ 1. (virkeområde)</li><li>§ 2. (panthaver skal være orientert ved visse typer søknader)</li><li>§ 3. (fartøyeier mister adgangen til å kunne få innvilget søknad om utskiftning eller salg for fortsatt drift)</li><li>§ 4. (behandling av fisketillatelsene ved realisering av panterett i fiskefartøyet)</li><li>§ 5. (behandling av fisketillatelsene ved åpning av konkurs)</li><li>§ 6. (salg av fartøyet)</li><li>§ 7. (ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2007-09-28-1091" id="dokument"><h1>Forskrift om behandling av fisketillatelser ved konkurs, tvangssalg mv.</h1><article class="legalArticle" data-lovdata-URL="LTI/forskrift/2007-09-28-1091/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h2><article class="legalP" id="paragraf-1-ledd-1">Forskriften gjelder behandling av søknader, fremgangsmåten ved tildeling og tildeling av tillatelser gitt i medhold av lov 26. mars 1999 nr. 15 om retten til å delta i fiske og fangst (deltakerloven) kapittel II, III og IV ved tvangssalg, konkurs mv.</article></article><article class="legalArticle" data-lovdata-URL="LTI/forskrift/2007-09-28-1091/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(panthaver skal være orientert ved visse typer søknader)</span></h2><article class="legalP" id="paragraf-2-ledd-1">Panthaver i fiskefartøy skal være orientert ved alle typer søknader som innebærer en reduksjon av fartøyets driftsgrunnlag.</article><article class="legalP" id="paragraf-2-ledd-2">Ved slike søknader skal det legges ved bekreftelse fra panthaver om at vedkommende er orientert samt oppdatert utskrift fra skipsregisteret.</article><article class="legalP" id="paragraf-2-ledd-3">Dersom ikke slik dokumentasjon fremlegges, skal fiskerimyndigheten varsle panthaver og stille behandlingen av søknaden i bero i inntil fire uker. Det samme gjelder dersom det fremgår av bekreftelsen at panthaver har innsigelser mot slik søknad.</article></article><article class="legalArticle" data-lovdata-URL="LTI/forskrift/2007-09-28-1091/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(fartøyeier mister adgangen til å kunne få innvilget søknad om utskiftning eller salg for fortsatt drift)</span></h2><article class="legalP" id="paragraf-3-ledd-1">En søknad om utskifting eller salg for fortsatt drift av et fiskefartøy skal avslås, dersom søknaden blir behandlet etter at en begjæring om tvangsdekning i fartøyet er forkynt for saksøkte i henhold til lov 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven) § 11-7 første ledd. Det samme gjelder når det er avsagt kjennelse om åpning av konkurs hos fartøyeier, eller om midlertidig forføyning med forbud mot utskiftning eller salg av fartøyet for fortsatt drift.</article></article><article class="legalArticle" data-lovdata-URL="LTI/forskrift/2007-09-28-1091/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(behandling av fisketillatelsene ved realisering av panterett i fiskefartøyet)</span></h2><article class="legalP" id="paragraf-4-ledd-1">Dersom panthaveren overtar det pantsatte fartøyet for å oppnå dekning utenfor tvangsfullbyrdelse, skal panthaver straks sende melding til Fiskeridirektoratet om at han ønsker å opprettholde driften av fartøyet. Etter at Fiskeridirektoratet har mottatt slik melding gis panthaver midlertidig ervervstillatelse og konsesjon eller deltakeradgang i inntil tre måneder.</article><article class="legalP" id="paragraf-4-ledd-2">De midlertidige tillatelsene kan fornyes med inntil en måned av gangen, dersom dette er nødvendig på bakgrunn av situasjonen i markedet, næringen eller andre særlige grunner.</article><article class="legalP" id="paragraf-4-ledd-3">Dersom fiskefartøyet ikke er videresolgt innen utløpet av den perioden tillatelsene omfatter, slettes fartøyet fra merkeregisteret og tillatelsene bortfaller.</article></article><article class="legalArticle" data-lovdata-URL="LTI/forskrift/2007-09-28-1091/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(behandling av fisketillatelsene ved åpning av konkurs)</span></h2><article class="legalP" id="paragraf-5-ledd-1">Ved åpning av konkurs trer konkursboet inn i debitors rettigheter og plikter etter fisketillatelsene. Konkursboet skal straks sende melding til Fiskeridirektoratet om det ønsker å opprettholde driften av fartøyet. Etter at Fiskeridirektoratet har mottatt slik melding gis konkursboet midlertidig ervervstillatelse og konsesjon eller deltakeradgang i inntil tre måneder.</article><article class="legalP" id="paragraf-5-ledd-2">De midlertidige tillatelsene kan fornyes med inntil tre måneder av gangen, dersom dette er nødvendig på bakgrunn av situasjonen i markedet, næringen eller andre særlige grunner.</article><article class="legalP" id="paragraf-5-ledd-3">Dersom fiskefartøyet ikke er videresolgt innen utløpet av den perioden tillatelsene omfatter, slettes fartøyet fra merkeregisteret og tillatelsene bortfaller.</article></article><article class="legalArticle" data-lovdata-URL="LTI/forskrift/2007-09-28-1091/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(salg av fartøyet)</span></h2><article class="legalP" id="paragraf-6-ledd-1">Ved salg av fartøyet i forbindelse med konkurs eller tvangssalg, forhåndsbehandler Fiskeridirektoratet eller Fiskeridirektoratets regionkontor aktuelle kjøperes søknader om fisketillatelser og kan på bakgrunn av dette gi forhåndstilsagn om tildeling.</article><article class="legalP" id="paragraf-6-ledd-2">Hvis et fiskefartøy blir solgt på auksjon eller ved medhjelpersalg må ikke bud stadfestes før det foreligger forhåndstilsagn om tildeling av fisketillatelser fra fiskerimyndighetene. Banker eller andre kredittinstitusjoner kan likevel få stadfestet sitt bud uten slikt forhåndstilsagn, når ervervelse skjer for å redde en fordring som tilhører erververen og som denne har panterett for i fiskefartøyet. Reglene i § 4 gjelder tilsvarende.</article></article><article class="legalArticle" data-lovdata-URL="LTI/forskrift/2007-09-28-1091/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(ikrafttredelse)</span></h2><article class="legalP" id="paragraf-7-ledd-1">Forskriften trer i kraft straks.</article><article class="legalP" id="paragraf-7-ledd-2">Fra samme tid oppheves forskrift 18. juli 1956 nr. 1 om eiendomsrett til fiskefartøyer pkt. 4 og pkt. 5.</article></article></main></body></html>