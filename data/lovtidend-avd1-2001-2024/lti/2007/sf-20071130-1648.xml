<!DOCTYPE html><html lang="no"><head><title>Forskrift om endring i forskrift for ressursforvaltning i petroleumsvirksomheten (ressursforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-11-30-1648</dd><dt class="dokid">DokumentID</dt><dd class="dokid">LTI/forskrift/2007-11-30-1648</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 13 s 1967</dd><dt class="dateInForce">I kraft fra</dt><dd class="dateInForce">2008-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-18-749</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>forskrift/1997-06-27-653/§46</li><li>forskrift/1997-06-27-653/§47</li><li>forskrift/1997-06-27-653/§48</li><li>forskrift/1997-06-27-653/§53</li><li>forskrift/1997-06-27-653/§67</li><li>forskrift/1997-06-27-653/§74</li><li>forskrift/1991-10-04-1016</li></ul></dd><dt class="dateOfPublication">Kunngjort</dt><dd class="dateOfPublication">2008-01-04 15:05</dd><dt class="journalNumber">Journalnummer</dt><dd class="journalNumber">2007-1311</dd><dt class="titleShort">Korttittel</dt><dd class="titleShort">Endr. i ressursforskriften</dd><dt class="title">Tittel</dt><dd class="title">Forskrift om endring i forskrift for ressursforvaltning i petroleumsvirksomheten (ressursforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Oljedirektoratet 30. november 2007 med hjemmel i lov 29. november 1996 nr. 72 om petroleumsvirksomhet § 10-18, jf. forskrift 27. juni 1997 nr. 653 til lov om petroleumsvirksomhet § 46, § 47, § 48, § 53, § 67 og § 74, jf. delegeringsvedtak 4. oktober 1991 nr. 1016.</dd><dt class="refid">RefID</dt><dd class="refid">forskrift/2007-11-30-1648</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for ressursforvaltning i petroleumsvirksomheten (ressursforskriften)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-11-30-1648" id="dokument"><h1>Forskrift om endring i forskrift for ressursforvaltning i petroleumsvirksomheten (ressursforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2007-11-30-1648/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. juni 2001 nr. 749 for ressursforvaltning i petroleumsvirksomheten (ressursforskriften) gjøres følgende endringer:</article> <article class="defaultP" margin-top="true">Forordet fjerde ledd skal lyde:</article><article class="legalP" id="kapittel-1-ledd-2">Opplysninger som sendes inn skal formidles via elektroniske medier, men opplysninger kan i tillegg gis på papirformat.</article> <article class="defaultP" margin-top="true">Forordet sjuende ledd skal lyde:</article><article class="legalP" id="kapittel-1-ledd-3">Det er utarbeidet temaveiledninger til denne forskriften innenfor særskilte områder. Temaveiledningene er tilgjengelige på Oljedirektoratets internettsider.</article> <article class="defaultP" margin-top="true">§ 2 definisjon av «Funn» skal lyde:</article><article class="legalP" id="kapittel-1-ledd-4">en petroleumsforekomst, eller flere petroleumsforekomster samlet, som er oppdaget i samme brønnbane, og som gjennom testing, prøvetaking eller logging er sannsynliggjort å ha bevegelig petroleum (omfatter både kommersielt og teknisk funn).</article> <article class="defaultP" margin-top="true">§ 2 definisjon av «Letemodell» oppheves.</article> <article class="defaultP" margin-top="true">§ 2 definisjon på «Reserver» skal lyde:</article><article class="legalP" id="kapittel-1-ledd-5">omfatter gjenværende utvinnbare, salgbare petroleumsmengder i petroleumsforekomster som rettighetshaverne har besluttet å bygge ut, og som myndighetene har godkjent PUD eller innvilget PUD-fritak for. Reserver omfatter også petroleumsmengder i forekomster som rettighetshaverne har besluttet å utvinne, men der planene ikke er myndighetsbehandlet i form av en PUD-godkjennelse eller et PUD-fritak.</article> <article class="defaultP" margin-top="true">§ 9 andre ledd første kolon skal lyde:</article><article class="legalP" id="kapittel-1-ledd-6">Dersom ikke annet blir angitt, er standardkravet fra Oljedirektoratet følgende:</article> <article class="defaultP" margin-top="true">§ 17 tredje ledd skal lyde:</article><article class="legalP" id="kapittel-1-ledd-7">Dersom en forekomst som ligger nært opptil et eksisterende felt blir besluttet utbygd i tilknytning til det eksisterende feltet, skal forekomsten fortrinnsvis bli innlemmet i det eksisterende feltet og benytte det eksisterende feltets navn, forutsatt at det tilhører samme utvinningstillatelse eller har samme rettighetshavere og lik rettighetshaverandel.</article> <article class="defaultP" margin-top="true">§ 19 skal lyde:</article><article class="legalP" id="kapittel-1-ledd-8">I all dokumentasjon til myndighetene skal det brukes metriske enheter i henhold til SI-systemet.</article> <article class="defaultP" margin-top="true">§ 21 siste punktum skal lyde:</article><article class="legalP" id="kapittel-1-ledd-9">Et eksemplar av loggboken skal sendes til Oljedirektoratet, Fiskeridirektoratet og Fiskeridirektoratets regionkontor i det aktuelle området.</article> <article class="defaultP" margin-top="true">§ 23 andre ledd, første kolon og punktene om borekaks og kjerner skal lyde:</article><article class="legalP" id="kapittel-1-ledd-10">Dersom ikke annet blir angitt, er standardmengden følgende:</article> <article class="defaultP" margin-top="true"><i>Borekaks:</i><ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-1"><article class="legalP" id="kapittel-1-ledd-10-punkt-1-ledd-1">fra letebrønner skal det sendes inn prøver av alle bergartstyper i alle geologiske formasjoner der prøver er samlet inn,</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-2"><article class="legalP" id="kapittel-1-ledd-10-punkt-2-ledd-1">fra den første utvinningsbrønnen på feltet ønskes det borekaks fra hele brønnbanen. Dersom det senere bores i formasjoner som ikke er omfattet av den første brønnen, ønskes det borekaks fra hele reservoarintervallet i disse brønnene,</article></article></li><li data-li-identifier="c)" data-name="c)"><article class="listArticle" id="kapittel-1-ledd-10-punkt-3"><article class="legalP" id="kapittel-1-ledd-10-punkt-3-ledd-1">av uvasket borekaks skal det sendes inn minst 1 kg tørket materiale fra hvert prøveintervall. Uvasket borekaks tørkes ved 40 °C eller lavere. Dersom mengden av borekaks er begrenset, for eksempel som følge av tynnhullsboring, skal minst halvparten av innsamlet borekaks innsendes, begrenset oppad til 1 kg,</article></article></li><li data-li-identifier="d)" data-name="d)"><article class="listArticle" id="kapittel-1-ledd-10-punkt-4"><article class="legalP" id="kapittel-1-ledd-10-punkt-4-ledd-1">av vasket borekaks skal det sendes inn ett riggsett.</article></article></li></ul></article> <article class="defaultP" margin-top="true"><i>Kjerner:</i><ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-5"><article class="legalP" id="kapittel-1-ledd-10-punkt-5-ledd-1">der konvensjonelle kjerner tas, sendes et fullstendig lengdesnitt til Oljedirektoratet. Det skal omfatte minst en fjerdedel av kjernen fra letebrønner og en halvdel av kjernen fra utvinningsbrønner. Dersom kjernediameteren er mindre enn 7,6 cm (3 tommer), sendes Oljedirektoratet minst en halvdel av kjernen også fra letebrønner,</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-6"><article class="legalP" id="kapittel-1-ledd-10-punkt-6-ledd-1">rettighetshaveren kan søke om at enkelte kjerneintervaller beholdes som full diameter kjerne og behandles for bruk i spesielle kjerneanalyser. Når slike analyser er foretatt, skal resultatet rapporteres til Oljedirektoratet. Restmateriale forsegles og oppbevares av operatør,</article></article></li><li data-li-identifier="c)" data-name="c)"><article class="listArticle" id="kapittel-1-ledd-10-punkt-7"><article class="legalP" id="kapittel-1-ledd-10-punkt-7-ledd-1">fargefotografier av kjernene innsendes sammen med konvensjonelle kjerner. Fotografiene skal tas like etter oppdeling, og vise brønnbanebetegnelse, kjernenummer, dyp, orientering og målestokk.</article></article></li></ul></article> <article class="defaultP" margin-top="true">§ 23 andre ledd punktet om format, emballasje og merking av prøver som innsendes skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-8"><article class="legalP" id="kapittel-1-ledd-10-punkt-8-ledd-1">samtlige prøver merkes tydelig og vannbestandig med rettighetshaver (operatør), dato for prøvetaking, navn på prøvetakeren, brønnens betegnelse og det dyp, eventuelt det dypintervall, de er tatt fra,</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-9"><article class="legalP" id="kapittel-1-ledd-10-punkt-9-ledd-1">prøver fra formasjonstester og formasjonstestlogging merkes i tillegg med testnummer, testtype (DST, RFT, MDT, etc.), strømningsperiode (for DST) og væsketype (olje/kondensat/formasjonsvann),</article></article></li><li data-li-identifier="c)" data-name="c)"><article class="listArticle" id="kapittel-1-ledd-10-punkt-10"><article class="legalP" id="kapittel-1-ledd-10-punkt-10-ledd-1">væskeprøver leveres i 0,6-0,7 liter aluminiumsflasker med skrukork og pakning av en type som gir lavest mulig tap av hydrokarboner (standard prøveflaske),</article></article></li><li data-li-identifier="d)" data-name="d)"><article class="listArticle" id="kapittel-1-ledd-10-punkt-11"><article class="legalP" id="kapittel-1-ledd-10-punkt-11-ledd-1">borekaksprøver pakkes i tette poser av god kvalitet, eller i høytetthets polyetylen-beholdere (HDPE-beholdere). Hver enkelt prøve skal merkes på en god måte. HDPE-beholdere skal benyttes til uvaskede prøver fra intervaller med oljebasert borevæske. De pakkede prøver leveres i kasser med utvendige mål:</article><article class="legalP" id="kapittel-1-ledd-10-punkt-11-ledd-2">høyde 14 cm</article><article class="legalP" id="kapittel-1-ledd-10-punkt-11-ledd-3">bredde 27 cm</article><article class="legalP" id="kapittel-1-ledd-10-punkt-11-ledd-4">lengde 90-110 cm,</article></article></li><li data-li-identifier="e)" data-name="e)"><article class="listArticle" id="kapittel-1-ledd-10-punkt-12"><article class="legalP" id="kapittel-1-ledd-10-punkt-12-ledd-1">konvensjonelle kjerner leveres i solide, formstabile kasser, med følgende utvendige mål:</article><article class="legalP" id="kapittel-1-ledd-10-punkt-12-ledd-2">høyde 10 cm</article><article class="legalP" id="kapittel-1-ledd-10-punkt-12-ledd-3">bredde 40 cm</article><article class="legalP" id="kapittel-1-ledd-10-punkt-12-ledd-4">lengde 90-110 cm.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2007-11-30-1648/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2008.</article></section></main></body></html>