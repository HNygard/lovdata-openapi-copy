<!DOCTYPE html><html lang="no"><head><title>Forskrift om endring i forskrift om miljørettet helsevern</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-12-07-1372</dd><dt class="dokid">DokumentID</dt><dd class="dokid">LTI/forskrift/2007-12-07-1372</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 12 s 1673</dd><dt class="dateInForce">I kraft fra</dt><dd class="dateInForce">2008-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-04-25-486</li><li>forskrift/2005-07-12-812</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-11-19-66/§1-3</li><li>lov/1982-11-19-66/§1-6</li><li>lov/1982-11-19-66/§4a-1</li><li>lov/1982-11-19-66/§4a-4</li></ul></dd><dt class="dateOfPublication">Kunngjort</dt><dd class="dateOfPublication">2007-12-11 15:10</dd><dt class="journalNumber">Journalnummer</dt><dd class="journalNumber">2007-1086</dd><dt class="titleShort">Korttittel</dt><dd class="titleShort">Endr. i forskrift om miljørettet helsevern</dd><dt class="title">Tittel</dt><dd class="title">Forskrift om endring i forskrift om miljørettet helsevern</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 7. desember 2007 med hjemmel i lov 19. november 1982 nr. 66 om helsetjenesten i kommunene § 1-3 femte ledd, § 1-6 første ledd, § 4a-1 andre ledd og § 4a-4 første og andre ledd. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2007-12-07-1372</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om miljørettet helsevern<ul class="tocSubUl"><li>I<ul class="tocSubUl"><li>§ 11a. Virkeområde</li><li>§ 11b. Nærmere krav til innretningene</li><li>§ 11c. Meldeplikt til kommunen</li><li>§ 11d. (...)</li><li>§ 11e. Utbrudd</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2007-12-07-1372" id="dokument"><h1>Forskrift om endring i forskrift om miljørettet helsevern</h1><section class="section" data-name="kapI" id="kapittel-1" data-lovdata-URL="LTI/forskrift/2007-12-07-1372/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. april 2003 nr. 486 om miljørettet helsevern gjøres følgende endringer:</article> <article class="defaultP" margin-top="true">Nytt kapittel 3a skal lyde:</article><span class="futuretitle" id="kapittel-1-foreslåttittel-1">Kapittel 3a. Krav om å hindre spredning av Legionella via aerosol</span><article class="futureLegalArticle" data-name="§11a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11a</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-1-ledd-1">Dette kapittel gjelder for virksomheter og eiendommer med innretninger som direkte eller indirekte kan spre legionella via aerosol til omgivelsene, utendørs eller innendørs.</article><article class="legalP" id="kapittel-1-foreslåttparagraf-1-ledd-2">Innretninger i forskriften her omfatter blant annet kjøletårn, luftskrubbere, faste og mobile vaskeanlegg, dusjanlegg, VVS-anlegg i sameier og borettslag, klimaanlegg med luftfukting, innendørs befuktningsanlegg og innendørs fontener.</article><article class="legalP" id="kapittel-1-foreslåttparagraf-1-ledd-3">Innretninger som finnes i private boliger eller fritidseiendommer, er ikke omfattet av bestemmelsene, med mindre omgivelsene utenfor boligen eller eiendommen blir berørt.</article><article class="legalP" id="kapittel-1-foreslåttparagraf-1-ledd-4">Forskriftens øvrige bestemmelser gjelder tilsvarende.</article></article><article class="futureLegalArticle" data-name="§11b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 11b</span>. <span class="legalArticleTitle">Nærmere krav til innretningene</span></span><article class="legalP" id="kapittel-1-foreslåttparagraf-2-ledd-1">Virksomheter som nevnt i § 11a skal planlegges, bygges, tilrettelegges, drives og avvikles slik at hele innretningen, alle tilhørende prosesser, og direkte og indirekte virkninger av disse, gir tilfredsstillende beskyttelse mot spredning av Legionella via aerosol.</article><article class="legalP" id="kapittel-1-foreslåttparagraf-2-ledd-2">Innretningene skal etterses regelmessig, og det skal på grunnlag av en risikovurdering fastsettes rutiner som sikrer at drift og vedlikehold gir tilfredsstillende vern mot Legionella.</article><article class="legalP" id="kapittel-1-foreslåttparagraf-2-ledd-3">For kjøletårn, luftskrubbere, befuktningsanlegg og innendørs fontener, skal det minst hver måned utføres mikrobiologisk prøvetaking, med mindre det kan dokumenteres at vekst og spredning av Legionella ikke vil kunne forekomme.</article></article><article class="futureLegalArticle" data-name="§11c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 11c</span>. <span class="legalArticleTitle">Meldeplikt til kommunen</span></span><article class="legalP" id="kapittel-1-foreslåttparagraf-3-ledd-1">Virksomheter med kjøletårn og luftskrubbere skal melde til kommunen ved første gangs oppstart, ved vesentlige utvidelser eller endringer.</article></article><article class="futureLegalArticle" data-name="§11d" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 11d</span>. <span class="legalArticleTitle">(...)</span></span></article><article class="futureLegalArticle" data-name="§11e" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 11e</span>. <span class="legalArticleTitle">Utbrudd</span></span><article class="legalP" id="kapittel-1-foreslåttparagraf-5-ledd-1">Ved mistanke om forekomst av legionellose skal det tas mikrobiologiske prøver av alle innretninger som direkte eller indirekte kan ha forårsaket smitten. Slike prøver skal tas forut for rengjøring og desinfeksjon.</article><article class="legalP" id="kapittel-1-foreslåttparagraf-5-ledd-2">Omkostninger forbundet med prøvetaking og analysering betales av virksomheten.</article></article> <article class="defaultP" margin-top="true">§ 14 første ledd siste strekpunkt oppheves.</article> <article class="defaultP" margin-top="true">§ 18 nytt femte ledd skal lyde:</article><article class="legalP" id="kapittel-1-ledd-2">Kapittel 3a Krav for å hindre spredning av Legionella via aerosol trer i kraft 1. januar 2008. Fra samme dato oppheves midlertidig forskrift 12. juli 2005 nr. 812 om tiltak for å hindre spredning av Legionella via aerosol. For virksomheter som har sendt melding i henhold til midlertidig forskrift, kreves ikke ny melding etter § 11c.</article></section><section class="section" data-name="kapII" id="kapittel-2" data-lovdata-URL="LTI/forskrift/2007-12-07-1372/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2008.</article><span class="futuretitle" id="kapittel-2-foreslåttittel-1">Merknader til enkelte av bestemmelsene i nytt kapittel 3a i forskrift om miljørettet helsevern</span> <article class="defaultP" margin-top="true"><i>Til § 11a Virkeområde</i></article><article class="legalP" id="kapittel-2-ledd-2">Dette nye kapittelet kommer i tillegg til de øvrige bestemmelsene i forskrift om miljørettet helsevern. Begrunnelsen for å innta særskilte bestemmelser er behovet for å styrke kravene til innretninger som kan spre legionellaforurenset aerosol til omgivelsene. Kapittel 3a erstatter og opphever midlertidig forskrift 12. juli 2005 nr. 812 om tiltak for å hindre overføring av Legionella via aerosol som var fastsatt av Sosial- og helsedirektoratet som et hastetiltak sommeren 2005.</article><article class="legalP" id="kapittel-2-ledd-3">Opplistingen av innretninger i 2. ledd er ikke uttømmende, men gir eksempler på innretninger som omfattes av regelverket. Opplistingen tar utgangspunkt i midlertidig forskrift om tiltak for å hindre overføring av Legionella via aerosol, og det er ment å videreføre virkeområdet, intensjonen og hovedtrekkene i denne.</article><article class="legalP" id="kapittel-2-ledd-4">Som i forskriften for øvrig gjelder i utgangspunktet ikke bestemmelsene for forhold som oppstår i boliger og på fritidseiendommer. Det er et krav om at forhold som omfattes av forskriften må ha innvirkning på flere personer enn den som er ansvarlig for forholdet. Det vises til forskriften § 2 og merknader til denne.</article><article class="legalP" id="kapittel-2-ledd-5">Med aerosol menes vanndråper som svever i luft. Indirekte spredning av aerosol omfatter spredning av aerosoler fra resipientvann som har blitt tilført legionellaholdig avløpsvann fra industrianlegg. Kjøletårn er anlegg hvor kjøleeffekten baseres på at vanndråper fordamper. Befuktningsanlegg vil være innretninger beregnet for å holde overflater fuktige. Luftskrubbere er en type renseanlegg for luft basert på våtvasking for fjerning av partikler og luktstoffer fra luft-/gassblandinger.</article> <article class="defaultP" margin-top="true"><i>Til § 11b Nærmere om krav til innretningene</i></article><article class="legalP" id="kapittel-2-ledd-6">Det overordnede kravet i bestemmelsen er at innretningen skal etableres og drives på en slik måte at den gir tilfredsstillende beskyttelse mot vekst og spredning av legionella via aerosol.</article><article class="legalP" id="kapittel-2-ledd-7">For å finne spesifiserte krav til drift og vedlikehold av de ulike innretningene må en se hen til den veiledning som til en hver tid gjelder. Slik veiledning gis blant annet i veileder fra Nasjonalt folkehelseinstitutt.</article><article class="legalP" id="kapittel-2-ledd-8">Ved etablering av en innretning skal det tilrettelegges for at temperatur- og vannprøver kan tas fra aktuelle steder i anlegget. Det skal foretas en risikovurdering av innretningen som grunnlag for å utarbeide rutiner som sikrer tilfredsstillende beskyttelse mot Legionella.</article><article class="legalP" id="kapittel-2-ledd-9">For kjøletårn, luftskrubbere, befuktningsanlegg og innendørs fontener er det satt krav til regelmessig prøvetaking for å kontrollere den mikrobiologiske tilstanden i innretningen. Mikrobiologisk prøvetaking kan også være aktuelt for andre typer innretninger der risikovurderingen tilsier det, eller det gis anbefalinger om dette i veiledningen. Prøvetaking skal være en del av risikoanalysen, inngå i internkontrollen etter § 12 og skal kunne dokumenteres overfor tilsynsmyndighet ved forespørsel om dette.</article><article class="legalP" id="kapittel-2-ledd-10">Det finnes enkelte luftskrubbere som drives ved betingelser som gjør at det ikke kan dannes vekst av legioneller i systemet. Det kan i fremtiden muligens også bygges kjøletårn med slike manglende vekstvilkår for legioneller. Videre finnes det enkelte befuktningsanlegg og innendørs fontener der det ikke dannes aerosoler. I slike tilfeller kan innretningen unntas fra prøvetakingsplikten. Virksomheten må overfor kommunen dokumentere at det ikke vil kunne skje spredning av Legionella. Nasjonalt folkehelseinstitutt gir kommunene råd og veiledning om innretninger som kan unntas fra prøvetakingsplikten.</article><article class="legalP" id="kapittel-2-ledd-11">De eksisterende «Retningslinjer fra Sosial- og helsedirektoratet om rengjøring og desinfisering av innretninger som kan overføre Legionella via aerosol m.v.» som ble gitt med hjemmel i den midlertidige forskrift § 8 vil bli erstattet av en ny veileder fra Nasjonalt Folkehelseinstitutt. Rundskriv IS-13/2005 og rundskriv IS-16/2005 faller også bort ved fastsetting av kapittel 3a i forskriften.</article> <article class="defaultP" margin-top="true"><i>Til § 11c Meldeplikt til kommunen</i></article><article class="legalP" id="kapittel-2-ledd-12">Meldingen bør inneholde kortfattet informasjon om virksomheten, innretningen, ansvarsforhold og aktuelle kontaktpersoner. Det skal også foreligge en kort redegjørelse for hvordan forskriftens krav om forebygging av Legionella blir ivaretatt. Forskriftsteksten presiserer at det er ved første gangs oppstart at det skal sendes melding. For virksomheter som for eksempel har kjøletårn i bruk kun i sommerhalvåret, vil det ikke kreves at de sender ny melding ved oppstart hvert år. Det skal imidlertid sendes ny melding dersom gjøres vesentlige utvidelser eller endringer.</article><article class="legalP" id="kapittel-2-ledd-13">Virksomheter som tidligere har sendt inn melding til kommunen etter midlertidig forskrift om tiltak for å hindre spredning av Legionella via aerosol, trenger ikke sende ny melding.</article><article class="legalP" id="kapittel-2-ledd-14">Badeanlegg og offentlig tilgjengelige boblebad har meldeplikt etter forskrift for badeanlegg, bassengbad og badstu mv.</article> <article class="defaultP" margin-top="true"><i>Til § 11d</i></article><article class="legalP" id="kapittel-2-ledd-15">Departementet arbeider med å etablere lovgrunnlaget for en egen inspeksjonsordning for meldepliktige virksomheter.</article> <article class="defaultP" margin-top="true"><i>Til § 11e Utbrudd</i></article><article class="legalP" id="kapittel-2-ledd-16">Nødvendig prøvetaking skal gjøres av kompetent personell, og skal foretas ved alle innretninger som indirekte eller direkte kan ha forårsaket smitte. Ved tvil om hvilke innretninger som er aktuelle for prøver før rengjøring og desinfisering skal gjennomføres treffer kommunen, i samråd med Nasjonalt folkehelseinstitutt, avgjørelse.</article><article class="legalP" id="kapittel-2-ledd-17">Rengjøring omfatter mekanisk renhold, herunder fjerning av slam og biofilm i innretninger hvor dette dannes. Desinfeksjon er kjemisk behandling eller varmebehandling som dreper mikroorganismer.</article><article class="legalP" id="kapittel-2-ledd-18">Brudd på denne bestemmelsen straffes i samsvar med lov 19. november 1982 nr. 66 om helsetjenesten i kommunene. Det vises for øvrig til forskriften § 17 om straff.</article></section></main></body></html>