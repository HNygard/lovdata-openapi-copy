<!DOCTYPE html><html lang="no"><head><title>Forskrift om prøveprosjekt for elektronisk kommunikasjon ved tinglysning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-05-03-476</dd><dt class="dokid">DokumentID</dt><dd class="dokid">LTI/forskrift/2007-05-03-476</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 5 (trykt hefte 8 s 1190)</dd><dt class="dateInForce">I kraft fra</dt><dd class="dateInForce">2007-05-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§38</li><li>lov/1935-06-07-2/§4a</li><li>forskrift/2005-10-28-1241</li></ul></dd><dt class="dateOfPublication">Kunngjort</dt><dd class="dateOfPublication">2007-05-08</dd><dt class="lastupdated">Rettet</dt><dd class="lastupdated">2008-04-08 (se nederst)</dd><dt class="journalNumber">Journalnummer</dt><dd class="journalNumber">2007-0342</dd><dt class="titleShort">Korttittel</dt><dd class="titleShort">Forskrift om prøveprosjekt for e-kommunikasjon</dd><dt class="title">Tittel</dt><dd class="title">Forskrift om prøveprosjekt for elektronisk kommunikasjon ved tinglysning.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 3. mai 2007 med hjemmel i lov 7. juni 1935 nr. 2 om tinglysing § 38 og § 4a, jf. delegeringsvedtak 28. oktober 2005 nr. 1241.</dd><dt class="refid">RefID</dt><dd class="refid">forskrift/2007-05-03-476</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveprosjekt for elektronisk kommunikasjon ved tinglysning.<ul class="tocSubUl"><li>§ 1. Anvendelsesområde mv.</li><li>§ 2. Godkjente brukere</li><li>§ 3. Innsending av dokument</li><li>§ 4. Krav til underskrift og bekreftelse av underskrift</li><li>§ 5. Innføring i grunnboken</li><li>§ 6. Underretninger fra tinglysingsmyndigheten</li><li>§ 7. Kjæremål</li><li>§ 8. Informasjonssikkerhet</li><li>§ 9. Arkivering av dokumenter og avanserte elektroniske signaturer mv.</li><li>§ 10. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2007-05-03-476" id="dokument"><h1>Forskrift om prøveprosjekt for elektronisk kommunikasjon ved tinglysning.</h1><article class="legalArticle" data-lovdata-URL="LTI/forskrift/2007-05-03-476/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde mv.</span></h2><article class="legalP" id="paragraf-1-ledd-1">Forskriften gjelder prøveordning for elektronisk kommunikasjon ved tinglysing.</article><article class="legalP" id="paragraf-1-ledd-2">Ved elektronisk kommunikasjon ved tinglysing gjelder de alminnelige saksbehandlingsreglene fastsatt i lov 7. juni 1935 nr. 2 om tinglysing (tinglysingsloven), forskrift 3. november 1995 nr. 875 om tinglysing og forskrift 1. november 1995 nr. 869 om standardisert oppsett for blanketter til tinglysing, med mindre annet er fastsatt i denne forskriften.</article></article><article class="legalArticle" data-lovdata-URL="LTI/forskrift/2007-05-03-476/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Godkjente brukere</span></h2><article class="legalP" id="paragraf-2-ledd-1">Bare institusjoner som er godkjent av departementet og registrert i tinglysingsmyndighetens brukerregister kan sende inn dokumenter elektronisk. Ved innsendelse av slikt dokument skal det benyttes en betryggende metode som autentiserer innsenderen og sikrer meldingens integritet.</article></article><article class="legalArticle" data-lovdata-URL="LTI/forskrift/2007-05-03-476/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innsending av dokument</span></h2><article class="legalP" id="paragraf-3-ledd-1">Ved elektronisk kommunikasjon av tinglysingsdata benyttes den form og fremgangsmåte som er anvist av tinglysingsmyndigheten og godkjent av Justisdepartementet i medhold av tinglysingsloven § 4a og § 38.</article><article class="legalP" id="paragraf-3-ledd-2">Ved innsendelse av kopi av papirdokumenter og tilleggsdokumentasjon som nevnt i § 4 annet ledd, skal kvitteringsark med tildelt referansenummer fra tinglysingsmyndigheten vedlegges dokumentene.</article></article><article class="legalArticle" data-lovdata-URL="LTI/forskrift/2007-05-03-476/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til underskrift og bekreftelse av underskrift</span></h2><article class="legalP" id="paragraf-4-ledd-1">Når det i eller i medhold av tinglysingsloven er krav om underskrifter på dokumentet, kan det ved elektronisk tinglysing av dokumenter benyttes elektronisk signatur som oppfyller kravene i forskrift 21. november 2005 nr. 1296 om frivillig selvdeklarasjonsordning § 3 og som er oppført på publisert liste i henhold til § 11 første ledd i nevnte forskrift. Ved bruk av slike elektroniske signaturer gjøres det med hjemmel i tinglysingsloven § 4a unntak fra krav til vitnebekreftelser i tinglysingsloven § 17. Det gjøres også unntak fra krav om innsending av gjenpart etter tinglysingsloven § 6.</article><article class="legalP" id="paragraf-4-ledd-2">Ved elektronisk innsending av dokument uten bruk av slike elektroniske signaturer som nevnt i første ledd første punktum, skal innsender sende inn bekreftet kopi av dokumentet, samt eventuell annen nødvendig tilleggsdokumentasjon.</article></article><article class="legalArticle" data-lovdata-URL="LTI/forskrift/2007-05-03-476/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innføring i grunnboken</span></h2><article class="legalP" id="paragraf-5-ledd-1">Et dokument innkommet elektronisk gis prioritet etter de alminnelige reglene i tinglysingsloven og forskrift 3. november 1995 nr. 875 om tinglysing.</article><article class="legalP" id="paragraf-5-ledd-2">Et elektronisk dokument som ikke er undertegnet med elektroniske signaturer, jf. § 4 første ledd, vil etter 7 dager bli annullert i medhold av tinglysingsloven § 13 dersom tinglysingsmyndigheten ikke har mottatt dokumentasjon som nevnt i § 4 annet ledd.</article></article><article class="legalArticle" data-lovdata-URL="LTI/forskrift/2007-05-03-476/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Underretninger fra tinglysingsmyndigheten</span></h2><article class="legalP" id="paragraf-6-ledd-1">Underretning om nekting av tinglysing etter tinglysingsloven § 9, attesteringer, herunder panteattest, og andre meldinger fra tinglysingsmyndigheten knyttet til elektroniske dokumenter, kan sendes fra tinglysingsmyndigheten til innsender elektronisk.</article><article class="legalP" id="paragraf-6-ledd-2">For slike meldinger skal det benyttes en betryggende metode som autentiserer tinglysingsmyndigheten og sikrer meldingenes integritet.</article></article><article class="legalArticle" data-lovdata-URL="LTI/forskrift/2007-05-03-476/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kjæremål</span></h2><article class="legalP" id="paragraf-7-ledd-1">Ved kjæremål over avgjørelser fattet av tinglysingsmyndigheten etter reglene i tinglysingsloven § 10 og § 10a første ledd benyttes det ikke elektronisk kommunikasjon.</article></article><article class="legalArticle" data-lovdata-URL="LTI/forskrift/2007-05-03-476/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Informasjonssikkerhet</span></h2><article class="legalP" id="paragraf-8-ledd-1">Tinglysingsmyndigheten skal ha beskrevet sikkerhetsmål og sikkerhetsstrategi for elektronisk kommunikasjon i virksomheten. Sikkerhetsstrategien skal inkludere relevante krav som er fastsatt i annen lov, forskrift eller instruks.</article></article><article class="legalArticle" data-lovdata-URL="LTI/forskrift/2007-05-03-476/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Arkivering av dokumenter og avanserte elektroniske signaturer mv.</span></h2><article class="legalP" id="paragraf-9-ledd-1">Tinglysingsmyndigheten skal oppbevare dokumenter i henhold til de regler som er fastsatt i eller i medhold av lov 4. desember 1992 nr. 126 om arkiv.</article><article class="legalP" id="paragraf-9-ledd-2">Dokumenter som er signert med en avansert elektronisk signatur, og som blir arkivert, skal arkiveres sammen med de opplysninger som er nødvendige for å bekrefte signaturen. For dokumenter som skal konverteres til annet format, skal arkivet ved mottak verifisere signaturen, og deretter på hensiktsmessig måte bekrefte tilknytningen mellom dokumentet, dokumentets signatur og relevante opplysninger fra sertifikatet sammen med opplysning om tidspunktet for bekreftelsen.</article><article class="legalP" id="paragraf-9-ledd-3">Arkivet skal sikre at ikke dokumentene, eller dataene som bekrefter de nevnte forholdene, utilsiktet eller urettmessig endres i oppbevaringsperioden. Tilsvarende gjelder dokumenter der tilhørende sertifikaters gyldighetsperiode er kortere enn den tiden det kan være behov for å bekrefte dokumentets innhold, med mindre det benyttes tidsstempel eller annen tjeneste som sikrer at signaturen ikke endres og at den også i ettertid kan verifiseres. Dersom arkivet ikke lykkes i å verifisere signaturen, skal opplysning om dette lagres, om mulig sammen med opplysninger om årsaken til at verifisering ikke lyktes.</article><article class="legalP" id="paragraf-9-ledd-4">Dokument eller resultat av en automatisert databehandling som er bekreftet på annen måte enn ved avansert elektronisk signatur, bør lagres sammen med opplysninger om at korrekt bekreftelse har funnet sted, og om mulig hvilken teknikk som er blitt benyttet.</article></article><article class="legalArticle" data-lovdata-URL="LTI/forskrift/2007-05-03-476/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft 7. mai 2007.</article></article><section class="section" id="kapittel-1" data-lovdata-URL="LTI/forskrift/2007-05-03-476/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2008 hefte 4 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true">Forskrift om prøveprosjekt for elektronisk kommunikasjon ved <i>tinglysing</i></article></section></main></body></html>