<!DOCTYPE html><html lang="no"><head><title>Forskrift for graden Philosophiae doctor (Ph.D.) ved Høgskolen i Lillehammer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-04-24-443</dd><dt class="dokid">DokumentID</dt><dd class="dokid">LTI/forskrift/2007-04-24-443</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2007 hefte 4 s 533</dd><dt class="dateInForce">I kraft fra</dt><dd class="dateInForce">2007-04-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2007-04-27</dd><dt class="journalNumber">Journalnummer</dt><dd class="journalNumber">2007-0319</dd><dt class="titleShort">Korttittel</dt><dd class="titleShort">Forskrift for graden Ph.D. ved HiL</dd><dt class="title">Tittel</dt><dd class="title">Forskrift for graden Philosophiae doctor (Ph.D.) ved Høgskolen i Lillehammer.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Lillehammer 24. april 2007 med hjemmel i lov 1. april 2005 nr. 15 om universiteter og høyskoler § 3-3.</dd><dt class="refid">RefID</dt><dd class="refid">forskrift/2007-04-24-443</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden Philosophiae doctor (Ph.D.) ved Høgskolen i Lillehammer.<ul class="tocSubUl"><li>§ 1. Virkeområde</li><li>§ 2. Målsetting</li><li>§ 3. Ansvar for doktorgradsutdanningen</li><li>§ 4. Doktorgradsutdanningens innhold</li><li>§ 5. Opptak<ul class="tocSubUl"><li>§ 5-1. Opptakskrav</li><li>§ 5-2. Søknaden</li><li>§ 5-3. Avgjørelse om opptak</li><li>§ 5-4. Overføring fra annen institusjon</li></ul></li><li>§ 6. Avtale</li><li>§ 7. Doktorgradsprogrammet<ul class="tocSubUl"><li>§ 7-1. Normert tid</li><li>§ 7-2. Opplæringsdelen</li></ul></li><li>§ 8. Tilknytning til forskermiljø</li><li>§ 9. Veiledning</li><li>§ 10. Avhandlingen<ul class="tocSubUl"><li>§ 10-1. Krav til avhandlingen</li><li>§ 10-2. Arbeider som ikke godtas</li><li>§ 10-3. Ny innlevering</li><li>§ 10-4. Offentlig tilgjengelighet</li><li>§ 10-5. Rettigheter ved bruk av resultater</li></ul></li><li>§ 11. Kvalitetssikring og rapportering</li><li>§ 12. Avslutning før avtalt tid<ul class="tocSubUl"><li>§ 12-1. Frivillig avslutning</li><li>§ 12-2. Tvungen avslutning</li></ul></li><li>§ 13. Bedømmelse</li><li>§ 14. Innlevering</li><li>§ 15. Oppnevning av bedømmelseskomité</li><li>§ 16. Komiteens arbeid<ul class="tocSubUl"><li>§ 16-1. Tilbaketrekking og bearbeiding</li><li>§ 16-2. Opplysningsplikt</li><li>§ 16-3. Innstilling</li></ul></li><li>§ 17. Komiteens innstilling og behandling av innstillingen<ul class="tocSubUl"><li>§ 17-1. Behandling av enstemmig innstilling</li><li>§ 17-2. Behandling av delt innstilling</li></ul></li><li>§ 18. Prøveforelesning</li><li>§ 19. Forsvar av avhandlingen</li><li>§ 20. Kreering, diplom og vitnemål</li><li>§ 21. Klage<ul class="tocSubUl"><li>§ 21-1. Klage på opptak og søknadsbehandling</li><li>§ 21-2. Klage på godkjenning av opplæringsprogrammet</li><li>§ 21-3. Klage på avslag på søknad om bedømmelse eller klage på underkjenning av avhandling, prøveforelesning eller forsvar</li></ul></li><li>§ 22. Fullmakt</li><li>§ 23. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2007-04-24-443" id="dokument"><h1>Forskrift for graden Philosophiae doctor (Ph.D.) ved Høgskolen i Lillehammer.</h1><section class="section" data-name="§1" id="kapittel-1" data-lovdata-URL="LTI/forskrift/2007-04-24-443/KAPITTEL_1"><h2>§ 1. <i>Virkeområde</i></h2><article class="legalP" id="kapittel-1-ledd-1">Denne forskriften gjelder doktorgradsutdanningen som fører frem til graden philosophiae doctor (Ph.D.) ved Høgskolen i Lillehammer. Forskriften gir regler om opptak, gjennomføring og avslutning av Ph.D.-utdanningen innenfor de program hvor høgskolen har rett til å tildele doktorgrad.</article></section><section class="section" data-name="§2" id="kapittel-2" data-lovdata-URL="LTI/forskrift/2007-04-24-443/KAPITTEL_2"><h2>§ 2. <i>Målsetting</i></h2><article class="legalP" id="kapittel-2-ledd-1">Doktorgradsutdanningen skal kvalifisere for forskningsvirksomhet på et høyt faglig nivå og for annet arbeid i samfunnet hvor det stilles store krav til vitenskapelig innsikt.</article></section><section class="section" data-name="§3" id="kapittel-3" data-lovdata-URL="LTI/forskrift/2007-04-24-443/KAPITTEL_3"><h2>§ 3. <i>Ansvar for doktorgradsutdanningen</i></h2><article class="legalP" id="kapittel-3-ledd-1">Styret har det overordnede ansvaret for doktorgradsutdanningen. Ansvaret forvaltes på styrets vegne av et sentralt Ph.D.-utvalg, sammensatt slik: rektor eller en person som rektor bemyndiger, studiedirektør, de faglige lederne for de ulike dr.gradsprogrammene (Ph.D.-ledere) og en studentrepresentant med varamedlem som har tale- og forslagsrett. Rektor eller den person som rektor bemyndiger er leder for utvalget. Studentrepresentantene oppnevnes av Studentforeningen blant doktorgradsstudentene. Den administrative gjennomføringen forestås av avdelingene.</article></section><section class="section" data-name="§4" id="kapittel-4" data-lovdata-URL="LTI/forskrift/2007-04-24-443/KAPITTEL_4"><h2>§ 4. <i>Doktorgradsutdanningens innhold</i></h2><article class="legalP" id="kapittel-4-ledd-1">Doktorgradsutdanningen er i hovedsak aktivt forskningsarbeid under veiledning.</article><article class="legalP" id="kapittel-4-ledd-2">Doktorgradsutdanningen omfatter<ul class="defaultList"><li data-li-identifier="-" data-name="-"><article class="listArticle" id="kapittel-4-ledd-2-punkt-1"><article class="legalP" id="kapittel-4-ledd-2-punkt-1-ledd-1">en avhandling basert på et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-2"><article class="legalP" id="kapittel-4-ledd-2-punkt-2-ledd-1">en godkjent opplæringsdel</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-3"><article class="legalP" id="kapittel-4-ledd-2-punkt-3-ledd-1">deltakelse i aktive forskermiljøer, nasjonalt og internasjonalt</article></article></li><li data-li-identifier="-" data-name="-"><article class="listArticle" id="kapittel-4-ledd-2-punkt-4"><article class="legalP" id="kapittel-4-ledd-2-punkt-4-ledd-1">faglig formidling som er nært relatert til det pågående doktorgradsarbeid.</article></article></li></ul></article></section><section class="section" data-name="§5" id="kapittel-5" data-lovdata-URL="LTI/forskrift/2007-04-24-443/KAPITTEL_5"><h2>§ 5. <i>Opptak</i></h2><article class="legalArticle" data-lovdata-URL="LTI/forskrift/2007-04-24-443/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Opptakskrav</span></h3><article class="legalP" id="kapittel-5-paragraf-1-ledd-1">For å bli tatt opp på et doktorgradsprogram må søkeren normalt ha femårig mastergrad eller tilsvarende utdanning som avdelingen har godkjent som grunnlag for opptak til det aktuelle doktorgradsprogrammet.</article><article class="legalP" id="kapittel-5-paragraf-1-ledd-2">Søkeren skal ha en sterk faglig bakgrunn. For søker med utdanning fra en norsk utdanningsinstitusjon, skal veid gjennomsnittskarakter på masterstudiet normalt være B eller bedre. I tilfeller hvor hele eller deler av utdanningen er godkjent med bruk av karakterene Bestått/Ikke bestått, tas søkerne opp etter individuell vurdering.</article><article class="legalP" id="kapittel-5-paragraf-1-ledd-3">Søkere med mastergrad (hovedfag) fra annet fagområde enn det som er godkjent som grunnlag for opptak til programmet, eller med svakere karaktergrunnlag, kan tas opp etter særskilt vurdering. Disse søkere må kunne dokumentere som meget sannsynlig at de vil kunne gjennomføre et doktorgradsstudium. Dersom det er nødvendig, kan det kreves tilleggsdokumentasjon på faglig nivå eller for eksempel gjennom en forprøve. Slike søkere kan også om nødvendig pålegges å ta kvalifiseringsfag og/eller tilleggsfag innen en tidsfrist. Disse inngår ikke i de formelle kravene for doktorgraden.</article></article><article class="legalArticle" data-lovdata-URL="LTI/forskrift/2007-04-24-443/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Søknaden</span></h3><article class="legalP" id="kapittel-5-paragraf-2-ledd-1">Søknad om opptak skrives på fastsatt skjema og skal inneholde<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">foreløpig tittel på avhandlingen</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">beskrivelse av forskningsoppgaven, herunder tema, problemstilling samt valg av teori og metode</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-3"><article class="legalP" id="kapittel-5-paragraf-2-ledd-1-punkt-3-ledd-1">fremdriftsplan for gjennomføring</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-4"><article class="legalP" id="kapittel-5-paragraf-2-ledd-1-punkt-4-ledd-1">finansieringsplan</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-5"><article class="legalP" id="kapittel-5-paragraf-2-ledd-1-punkt-5-ledd-1">redegjørelse for nødvendig infrastruktur</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-6"><article class="legalP" id="kapittel-5-paragraf-2-ledd-1-punkt-6-ledd-1">forslag til veiledere og redegjørelse for veiledningsbehov i tilfeller hvor det foreligger spesielle behov</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-7"><article class="legalP" id="kapittel-5-paragraf-2-ledd-1-punkt-7-ledd-1">eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-8"><article class="legalP" id="kapittel-5-paragraf-2-ledd-1-punkt-8-ledd-1">plan for faglig formidling</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-9"><article class="legalP" id="kapittel-5-paragraf-2-ledd-1-punkt-9-ledd-1">dokumentasjon av den utdanning som skal ligge til grunn for opptaket</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-1-punkt-10"><article class="legalP" id="kapittel-5-paragraf-2-ledd-1-punkt-10-ledd-1">opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="kapittel-5-paragraf-2-ledd-2">Dersom søkeren planlegger å bruke et annet språk i avhandlingen enn det som er godkjent i denne forskrifts § 10, skal søknad om dette leveres sammen med søknad om opptak.</article><article class="legalP" id="kapittel-5-paragraf-2-ledd-3">Ved søknad kan kandidaten levere skisse til prosjektbeskrivelse, men det skal normalt utarbeides en fullstendig prosjektbeskrivelse innen tre måneder og senest innen 6 måneder etter opptak. Kravet om prosjektbeskrivelse bortfaller helt eller delvis i tilfeller hvor høgskolen har fastsatt faglig innhold og rammer for prosjektet.</article></article><article class="legalArticle" data-lovdata-URL="LTI/forskrift/2007-04-24-443/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Avgjørelse om opptak</span></h3><article class="legalP" id="kapittel-5-paragraf-3-ledd-1">Avgjørelse om opptak baseres på en samlet vurdering av søknaden. Opptaket foretas av Ph.D.-utvalget. Opptaket kan skje med forbehold om finansiering, opptakskapasitet, individuell opplæringsplan, tilleggsutdanning og immaterialrettslige avtaler. Doktorgradssstudenten registreres ved den avdeling som forestår administrasjonen av doktorgradsprogrammet.</article><article class="legalP" id="kapittel-5-paragraf-3-ledd-2">I opptaksvedtaket skal hovedveileder oppnevnes, ansvaret plasseres for å imøtekomme andre behov som er skissert i søknaden samt avtaleperioden fastlegges med startdato og varighet. Eventuell forlengelse av avtaleperioden må relateres til rettigheter som arbeidstaker eller avklares spesielt.</article><article class="legalP" id="kapittel-5-paragraf-3-ledd-3">Søknad om opptak kan avslås dersom<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-3-ledd-3-punkt-1"><article class="legalP" id="kapittel-5-paragraf-3-ledd-3-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="-" data-name="-"><article class="listArticle" id="kapittel-5-paragraf-3-ledd-3-punkt-2"><article class="legalP" id="kapittel-5-paragraf-3-ledd-3-punkt-2-ledd-1">de immaterialrettslige avtaler som er inngått, er så urimelige at høgskolen ikke bør medvirke i prosjektet.</article></article></li></ul></article></article><article class="legalArticle" data-lovdata-URL="LTI/forskrift/2007-04-24-443/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Overføring fra annen institusjon</span></h3><article class="legalP" id="kapittel-5-paragraf-4-ledd-1">Ph.D.-utvalget vurderer om søkere som tidligere er tatt opp til doktorgradsprogram ved andre institusjoner, men som ønsker å fullføre utdanningen ved Høgskolen i Lillehammer, tilfredsstiller kravene til å være student ved det aktuelle doktorgradsprogrammet. Ph.D.-utvalget kan i slike tilfeller gi opptak etter individuell vurdering, eventuelt etter dispensasjon fra enkeltbestemmelser i denne forskrift.</article></article></section><section class="section" data-name="§6" id="kapittel-6" data-lovdata-URL="LTI/forskrift/2007-04-24-443/KAPITTEL_6"><h2>§ 6. <i>Avtale</i></h2><article class="legalP" id="kapittel-6-ledd-1">Opptak formaliseres i form av skriftlig avtale. Avtalen inngås mellom doktorgradsstudenten, hovedveileder, Ph.D.-utvalget og avdelingen hvor doktorgradsprogrammet er administrativt forankret. Dersom doktorgradsstudenten er tilknyttet annen arbeidsplass, skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradsstudenten deltar regelmessig i et aktivt forskermiljø og legge til rette for at forskerutdanningen kan gjennomføres til avtalt tid.</article><article class="legalP" id="kapittel-6-ledd-2">Etiske retningslinjer for veiledningsarbeid ved HiL av 24. april 2007 vedlegges avtalen.</article></section><section class="section" data-name="§7" id="kapittel-7" data-lovdata-URL="LTI/forskrift/2007-04-24-443/KAPITTEL_7"><h2>§ 7. <i>Doktorgradsprogrammet</i></h2><article class="legalArticle" data-lovdata-URL="LTI/forskrift/2007-04-24-443/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Normert tid</span></h3><article class="legalP" id="kapittel-7-paragraf-1-ledd-1">Doktorgradsutdanningen er normert til tre års fulltidsstudium (180 studiepoeng). Forskerutdanningen skal være lagt opp slik at den skal kunne fullføres innenfor normert tidsramme. Avtaleperioden kan forlenges grunnet permisjoner som følger av kandidatens rettighet som arbeidstaker eller dersom kandidaten tar på seg andre oppgaver ved Høgskolen i Lillehammer i tillegg til forskerutdanningen. Beslutning om dette tas av Ph.D.-leder og dekanus. Doktorgradsstudiet skal være avsluttet (disputasdato) innen åtte år etter opptak. Permisjoner regnes ikke med. Vedtak om at maksimal studietid er overskredet og at studiet må avbrytes, treffes av avdelingen og kan påklages etter reglene i forvaltningsloven § 28 flg.</article></article><article class="legalArticle" data-lovdata-URL="LTI/forskrift/2007-04-24-443/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Opplæringsdelen</span></h3><article class="legalP" id="kapittel-7-paragraf-2-ledd-1">Opplæringsdelen skal inneholde den faglige og metodiske skoleringen som er nødvendig for arbeidet med avhandlingen og for å gi en dypere innsikt i fagområdet. Videre skal den gi trening i å formidle faglig arbeid overfor fagfeller, studenter og allmennheten.</article><article class="legalP" id="kapittel-7-paragraf-2-ledd-2">Ph.D.-utvalget og avdelingen skal sørge for at alle doktorgradsstudenter gis tilbud om opplæring på høyt vitenskapelig nivå. Dersom avdelingen som administrerer programmet ikke selv arrangerer hele opplæringsdelen, skal forholdene legges til rette for at kandidaten får tilsvarende opplæring ved andre institusjoner/enheter som gir godkjent doktorgradsutdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="kapittel-7-paragraf-2-ledd-3">Opplæringsdelen skal inneholde emner tilsvarende minimum 30 og maksimum 45 studiepoeng. Av disse skal minimum 10 studiepoeng omfatte opplæring i vitenskapsteori og etikk på relevant nivå. I alle kurs, og for individuelt lesepensum, skal det være evaluering med karakterer i henhold til høgskolens eksamensreglement. Opplæringsdelen bør gjennomføres i begynnelsen av studiet og skal være gjennomført og godkjent før avhandlingen leveres.</article><article class="legalP" id="kapittel-7-paragraf-2-ledd-4">Ph.D.-utvalget kan fastsette egne tilleggsbestemmelser for innholdet i opplæringsdelen. Utvalget fører katalog over godkjente doktorgradskurs og andre kurs på et slikt nivå at de kan inngå i en doktorgradsutdanning. Slike kurs godkjennes etter de gjeldende reglene for godkjenning av studietilbud ved høgskolen, etter innstilling fra Ph.D.-utvalget.</article><article class="legalP" id="kapittel-7-paragraf-2-ledd-5">Kun emner/kurs som er bestått med karakter B eller bedre kan inngå i opplæringsdelen.</article><article class="legalP" id="kapittel-7-paragraf-2-ledd-6">Ph.D.-utvalget kan gi fritak for deltakelse i deler av opplæringsdelen dersom tilsvarende krav er oppfylt ved en annen enhet eller institusjon som gir godkjent opplæring.</article></article></section><section class="section" data-name="§8" id="kapittel-8" data-lovdata-URL="LTI/forskrift/2007-04-24-443/KAPITTEL_8"><h2>§ 8. <i>Tilknytning til forskermiljø</i></h2><article class="legalP" id="kapittel-8-ledd-1">Hovedveileder har i samråd med Ph.D.-leder hovedansvar for å legge til rette for at doktorgradsstudenten deltar regelmessig i et aktivt forskermiljø. For doktorgradsstudenter som har hovedtilknytning ved annen institusjon, skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i et aktivt forskermiljø (jf. § 6).</article><article class="legalP" id="kapittel-8-ledd-2">Ph.D.-studenter som er ansatt ved HiL, skal oppgi Høgskolen i Lillehammer som institusjonstilknytning ved publisering av arbeider i tilknytning til prosjektet.</article></section><section class="section" data-name="§9" id="kapittel-9" data-lovdata-URL="LTI/forskrift/2007-04-24-443/KAPITTEL_9"><h2>§ 9. <i>Veiledning</i></h2><article class="legalP" id="kapittel-9-ledd-1">Ph.D.-graden er veiledet forskerutdanning. Doktorgradsstudenten skal derfor ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="kapittel-9-ledd-2">Det inngås veilederkontrakt mellom doktorgradsstudenten og veileder(e) hvor partenes plikter fremgår.</article><article class="legalP" id="kapittel-9-ledd-3">Minst én av veilederne skal være ansatt ved høgskolen. Veileder skal ha doktorgrad eller tilsvarende kompetanse innenfor fagfeltet.</article><article class="legalP" id="kapittel-9-ledd-4">Doktorgradsstudenten skal normalt ha to veiledere som oppnevnes av Ph.D.-utvalget. Hovedveileder har hovedansvar for den faglige oppfølging av doktorgradsstudenten. Hovedveileder skal normalt være ansatt ved høgskolen.</article><article class="legalP" id="kapittel-9-ledd-5">Hvis det er behov for det, skal doktorgradsstudent og veileder(e) innen seks måneder etter opptak levere en revidert plan for gjennomføring av studiet. Planen skal godkjennes av Ph.D.-utvalget i samråd med Ph.D.-lederen.</article><article class="legalP" id="kapittel-9-ledd-6">Både veileder og doktorgradsstudent plikter å rapportere i samsvar med de regler høgskolen har fastsatt, jf. § 11.</article></section><section class="section" data-name="§10" id="kapittel-10" data-lovdata-URL="LTI/forskrift/2007-04-24-443/KAPITTEL_10"><h2>§ 10. <i>Avhandlingen</i></h2><article class="legalArticle" data-lovdata-URL="LTI/forskrift/2007-04-24-443/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Krav til avhandlingen</span></h3><article class="legalP" id="kapittel-10-paragraf-1-ledd-1">Avhandlingen skal være et selvstendig, vitenskapelig arbeid av internasjonal standard på fagområdet og ha et høyt faglig nivå når det gjelder problemformuleringer, begrepsmessig presisering, metodisk, teoretisk og empirisk grunnlag, dokumentasjon og fremstilling. Avhandlingen skal bidra til å utvikle ny faglig kunnskap og ligge på et nivå som tilsier publisering som en del av fagets vitenskapelige litteratur.</article><article class="legalP" id="kapittel-10-paragraf-1-ledd-2">Del av fellesarbeid godtas som avhandling i den grad doktorandens selvstendige innsats kan identifiseres og dokumenteres.</article><article class="legalP" id="kapittel-10-paragraf-1-ledd-3">Sammenstillinger av flere, mindre arbeider godtas som avhandling i den grad doktorandens selvstendige innsats kan identifiseres og dokumenteres, og de etter sitt innhold utgjør et hele. I tillegg til de enkelte delene, skal det utarbeides en sammenfatning som gjør nærmere rede for grunnlag, metodisk tilnærming og helhet i avhandlingen.</article><article class="legalP" id="kapittel-10-paragraf-1-ledd-4">Avhandlingen skal fortrinnsvis være skrevet på engelsk eller norsk, eventuelt dansk eller svensk. Dersom kandidaten ønsker å benytte et annet språk, skal dette framgå av søknaden.</article><article class="legalP" id="kapittel-10-paragraf-1-ledd-5">Navn på veileder/-e skal framgå av avhandlingens forord.</article></article><article class="legalArticle" data-lovdata-URL="LTI/forskrift/2007-04-24-443/§10-2" data-name="§10-2" id="kapittel-10-paragraf-2"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Arbeider som ikke godtas</span></h3><article class="legalP" id="kapittel-10-paragraf-2-ledd-1">Arbeid som har vært godtatt som grunnlag for tidligere tildeling av grad, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article><article class="legalP" id="kapittel-10-paragraf-2-ledd-2">Et arbeid eller deler av et arbeid som doktorgradsstudenten tidligere har fått bedømt og godkjent eller underkjent for doktorgraden ved annet norsk eller utenlandsk universitet eller høgskole, kan ikke antas til bedømmelse, selv om arbeidet innleveres i omarbeidet form.</article></article><article class="legalArticle" data-lovdata-URL="LTI/forskrift/2007-04-24-443/§10-3" data-name="§10-3" id="kapittel-10-paragraf-3"><h3 class="legalArticleHeader"><span class="legalArticleValue">§ 10-3</span>. <span class="legalArticleTitle">Ny innlevering</span></h3><article class="legalP" id="kapittel-10-paragraf-3-ledd-1">En doktorgradsavhandling som tidligere er blitt underkjent ved Høgskolen i Lillehammer, kan bedømmes i omarbeidet form først seks måneder etter at Ph.D.-utvalget har fattet beslutning om å forkaste avhandlingen. Ny bedømmelse kan bare finne sted én gang.</article></article><article class="legalArticle" data-lovdata-URL="LTI/forskrift/2007-04-24-443/§10-4" data-name="§10-4" id="kapittel-10-paragraf-4"><h3 class="legalArticleHeader"><span class="legalArticleValue">§ 10-4</span>. <span class="legalArticleTitle">Offentlig tilgjengelighet</span></h3><article class="legalP" id="kapittel-10-paragraf-4-ledd-1">Avhandlingen skal være offentlig tilgjengelig senest to uker før disputasen holdes.</article><article class="legalP" id="kapittel-10-paragraf-4-ledd-2">Det kan ikke legges restriksjoner på offentliggjøring og publisering av en doktorgradsavhandling. I tilfeller hvor forskerutdanningen delvis eller i sin helhet er finansiert av en ekstern part, kan datoen for offentliggjøring/ publisering utsettes, slik at den eksterne part kan ta stilling til patentering/ kommersialisering. Tidspunktet for disputasen fastsettes slik at to ukers-fristen for offentliggjøring kan overholdes. Den eksterne parten kan ikke stille vilkår om at hele eller deler av doktorgradsavhandlingen skal kunne unndras offentliggjøring eller publisering.</article></article><article class="legalArticle" data-lovdata-URL="LTI/forskrift/2007-04-24-443/§10-5" data-name="§10-5" id="kapittel-10-paragraf-5"><h3 class="legalArticleHeader"><span class="legalArticleValue">§ 10-5</span>. <span class="legalArticleTitle">Rettigheter ved bruk av resultater</span></h3><article class="legalP" id="kapittel-10-paragraf-5-ledd-1">Kandidatens rettigheter til bruk av egne resultater, utnyttelse av patenterbare oppfinnelser, opphavsrettigheter m.m., er regulert av institusjonens generelle regler på dette området samt de regler som er bestemt i arbeidstakeroppfinnerloven.</article></article></section><section class="section" data-name="§11" id="kapittel-11" data-lovdata-URL="LTI/forskrift/2007-04-24-443/KAPITTEL_11"><h2>§ 11. <i>Kvalitetssikring og rapportering</i></h2><article class="legalP" id="kapittel-11-ledd-1">Doktorgradsstudent og hovedveileder skal sende rapport til Ph.D.-utvalget og avdelingen hvert år om fremdrift i henhold til plan, eventuelle endringer og nødvendige tiltak. Ph.D.-utvalget fastsetter retningslinjer og mal for rapporteringen.</article></section><section class="section" data-name="§12" id="kapittel-12" data-lovdata-URL="LTI/forskrift/2007-04-24-443/KAPITTEL_12"><h2>§ 12. <i>Avslutning før avtalt tid</i></h2><article class="legalArticle" data-lovdata-URL="LTI/forskrift/2007-04-24-443/§12-1" data-name="§12-1" id="kapittel-12-paragraf-1"><h3 class="legalArticleHeader"><span class="legalArticleValue">§ 12-1</span>. <span class="legalArticleTitle">Frivillig avslutning</span></h3><article class="legalP" id="kapittel-12-paragraf-1-ledd-1">Kandidaten og høgskolen kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes.</article><article class="legalP" id="kapittel-12-paragraf-1-ledd-2">Ved frivillig avslutning som skyldes kandidatens ønske om å skifte prosjekt eller overgang til annet program, skal kandidaten søke nytt opptak på grunnlag av det nye prosjektet.</article></article><article class="legalArticle" data-lovdata-URL="LTI/forskrift/2007-04-24-443/§12-2" data-name="§12-2" id="kapittel-12-paragraf-2"><h3 class="legalArticleHeader"><span class="legalArticleValue">§ 12-2</span>. <span class="legalArticleTitle">Tvungen avslutning</span></h3><article class="legalP" id="kapittel-12-paragraf-2-ledd-1">Ph.D.-utvalget kan beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis én eller flere av følgende forhold foreligger<ul class="defaultList"><li data-li-identifier="-" data-name="-"><article class="listArticle" id="kapittel-12-paragraf-2-ledd-1-punkt-1"><article class="legalP" id="kapittel-12-paragraf-2-ledd-1-punkt-1-ledd-1">gjentatte og vesentlige brudd fra kandidatens side på informasjons-, oppfølgings- og rapporteringsplikt</article></article></li><li data-li-identifier="-" data-name="-"><article class="listArticle" id="kapittel-12-paragraf-2-ledd-1-punkt-2"><article class="legalP" id="kapittel-12-paragraf-2-ledd-1-punkt-2-ledd-1">vesentlig forsinkelse i fremdriften av forskningsprosjektet av en slik art at det skaper begrunnet tvil om kandidaten vil kunne gjennomføre prosjektet innen fristen. For å danne grunnlag for tvungen avslutning må den vesentlige forsinkelsen skyldes forhold som kandidaten selv har herredømme over</article></article></li><li data-li-identifier="-" data-name="-"><article class="listArticle" id="kapittel-12-paragraf-2-ledd-1-punkt-3"><article class="legalP" id="kapittel-12-paragraf-2-ledd-1-punkt-3-ledd-1">vesentlig forsinkelse i gjennomføringen av opplæringsdelen, grunnet forhold som kandidaten selv har herredømme over</article></article></li><li data-li-identifier="-" data-name="-"><article class="listArticle" id="kapittel-12-paragraf-2-ledd-1-punkt-4"><article class="legalP" id="kapittel-12-paragraf-2-ledd-1-punkt-4-ledd-1">brudd på de forskningsetiske retningslinjer som gjelder for fagområdet</article></article></li><li data-li-identifier="-" data-name="-"><article class="listArticle" id="kapittel-12-paragraf-2-ledd-1-punkt-5"><article class="legalP" id="kapittel-12-paragraf-2-ledd-1-punkt-5-ledd-1">opptreden fra en kandidat som bryter med den tillit som må foreligge mellom høgskole og kandidat under gjennomføringen, herunder straffbare forhold knyttet til gjennomføringen av forskerutdanningen.</article></article></li></ul></article></article></section><section class="section" data-name="§13" id="kapittel-13" data-lovdata-URL="LTI/forskrift/2007-04-24-443/KAPITTEL_13"><h2>§ 13. <i>Bedømmelse</i></h2><article class="legalP" id="kapittel-13-ledd-1">Doktorgraden tildeles på grunnlag av<ul class="defaultList"><li data-li-identifier="-" data-name="-"><article class="listArticle" id="kapittel-13-ledd-1-punkt-1"><article class="legalP" id="kapittel-13-ledd-1-punkt-1-ledd-1">godkjent vitenskapelig avhandling og et tilfredsstillende forsvar i en offentlig disputas</article></article></li><li data-li-identifier="-" data-name="-"><article class="listArticle" id="kapittel-13-ledd-1-punkt-2"><article class="legalP" id="kapittel-13-ledd-1-punkt-2-ledd-1">godkjent gjennomføring av opplæringsprogrammet, ev. annen godkjent faglig skolering eller kompetanse</article></article></li><li data-li-identifier="-" data-name="-"><article class="listArticle" id="kapittel-13-ledd-1-punkt-3"><article class="legalP" id="kapittel-13-ledd-1-punkt-3-ledd-1">godkjent prøveforelesning over oppgitt emne.</article></article></li></ul></article></section><section class="section" data-name="§14" id="kapittel-14" data-lovdata-URL="LTI/forskrift/2007-04-24-443/KAPITTEL_14"><h2>§ 14. <i>Innlevering</i></h2><article class="legalP" id="kapittel-14-ledd-1">Søknad om å få avhandlingen bedømt rettes til Ph.D.-utvalget. Med søknaden skal det følge sju eksemplarer av avhandlingen. Sammen med søknaden skal det foreligge dokumentasjon for at opplæringsdelen er fullført og godkjent. Dersom avhandlingen godkjennes til disputas, leveres ytterligere 50 eksemplarer, senest to uker før disputasen. Sammen med avhandlingen leveres et kortfattet sammendrag på norsk og engelsk som kan tjene som pressemelding.</article><article class="legalP" id="kapittel-14-ledd-2">Avhandlingen leveres i standardisert format og i den form (papirbasert, elektronisk) høgskolen bestemmer.</article></section><section class="section" data-name="§15" id="kapittel-15" data-lovdata-URL="LTI/forskrift/2007-04-24-443/KAPITTEL_15"><h2>§ 15. <i>Oppnevning av bedømmelseskomité</i></h2><article class="legalP" id="kapittel-15-ledd-1">Til å bedømme avhandlingen oppnevner Ph.D.-utvalget en sakkyndig bedømmelseskomité på minst tre medlemmer etter forslag fra fagmiljøet. Forslaget skal begrunnes og bør vise til hvordan komiteen samlet sett dekker avhandlingens fagfelt. Komiteen skal settes sammen slik at<ul class="defaultList"><li data-li-identifier="-" data-name="-"><article class="listArticle" id="kapittel-15-ledd-1-punkt-1"><article class="legalP" id="kapittel-15-ledd-1-punkt-1-ledd-1">begge kjønn, såfremt mulig, er representert</article></article></li><li data-li-identifier="-" data-name="-"><article class="listArticle" id="kapittel-15-ledd-1-punkt-2"><article class="legalP" id="kapittel-15-ledd-1-punkt-2-ledd-1">minst to av medlemmene er uten tilknytning til høgskolen</article></article></li><li data-li-identifier="-" data-name="-"><article class="listArticle" id="kapittel-15-ledd-1-punkt-3"><article class="legalP" id="kapittel-15-ledd-1-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="-" data-name="-"><article class="listArticle" id="kapittel-15-ledd-1-punkt-4"><article class="legalP" id="kapittel-15-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="kapittel-15-ledd-2">Utvalget utpeker en administrator blant komiteens medlemmer eller i tillegg til komiteens medlemmer.</article><article class="legalP" id="kapittel-15-ledd-3">Veileder kan ikke være medlem av bedømmelseskomiteen eller administrere den.</article><article class="legalP" id="kapittel-15-ledd-4">Doktoranden underrettes om komiteens sammensetning og kan gi skriftlige merknader til komiteens sammensetning innen én uke.</article><article class="legalP" id="kapittel-15-ledd-5">Utvalget fastsetter en tidsfrist for når komiteens innstilling skal foreligge. Tidsfrist bør normalt ikke være lengre enn tre måneder etter at avhandlingen er sendt komitémedlemmene.</article></section><section class="section" data-name="§16" id="kapittel-16" data-lovdata-URL="LTI/forskrift/2007-04-24-443/KAPITTEL_16"><h2>§ 16. <i>Komiteens arbeid</i></h2><article class="legalArticle" data-lovdata-URL="LTI/forskrift/2007-04-24-443/§16-1" data-name="§16-1" id="kapittel-16-paragraf-1"><h3 class="legalArticleHeader"><span class="legalArticleValue">§ 16-1</span>. <span class="legalArticleTitle">Tilbaketrekking og bearbeiding</span></h3><article class="legalP" id="kapittel-16-paragraf-1-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktoranden kan likevel rette formelle feil i den leverte avhandlingen. Det må i tilfelle innleveres en oversikt over rettingene senest en måned før disputasen.</article><article class="legalP" id="kapittel-16-paragraf-1-ledd-2">Uten hensyn til det foregående kan Ph.D.-utvalget tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lengre enn 6 måneder.</article><article class="legalP" id="kapittel-16-paragraf-1-ledd-3">Hvis avhandlingen ikke godkjennes, kan ny innlevering først finne sted etter seks måneder.</article></article><article class="legalArticle" data-lovdata-URL="LTI/forskrift/2007-04-24-443/§16-2" data-name="§16-2" id="kapittel-16-paragraf-2"><h3 class="legalArticleHeader"><span class="legalArticleValue">§ 16-2</span>. <span class="legalArticleTitle">Opplysningsplikt</span></h3><article class="legalP" id="kapittel-16-paragraf-2-ledd-1">Veileder kan innkalles til møter i bedømmelseskomiteen for å gjøre rede for veiledningen og arbeidet med avhandlingen.</article><article class="legalP" id="kapittel-16-paragraf-2-ledd-2">Komiteen kan kreve doktorandens grunnlagsmateriale og utfyllende eller oppklarende tilleggsinformasjon fremlagt.</article></article><article class="legalArticle" data-lovdata-URL="LTI/forskrift/2007-04-24-443/§16-3" data-name="§16-3" id="kapittel-16-paragraf-3"><h3 class="legalArticleHeader"><span class="legalArticleValue">§ 16-3</span>. <span class="legalArticleTitle">Innstilling</span></h3><article class="legalP" id="kapittel-16-paragraf-3-ledd-1">Komiteen avgir innen fristen en felles, begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes.</article><article class="legalP" id="kapittel-16-paragraf-3-ledd-2">Bedømmelseskomiteens innstilling forelegges doktoranden, som gis frist på 14 dager til å fremme skriftlige merknader til innstillingen. Dersom kandidatens merknader kan ha betydning for spørsmålet om avhandlingen kan godkjennes, skal merknadene forelegges bedømmelseskomiteen før Ph.D.-utvalget fatter realitetsvedtak i saken.</article></article></section><section class="section" data-name="§17" id="kapittel-17" data-lovdata-URL="LTI/forskrift/2007-04-24-443/KAPITTEL_17"><h2>§ 17. <i>Komiteens innstilling og behandling av innstillingen</i></h2><article class="legalArticle" data-lovdata-URL="LTI/forskrift/2007-04-24-443/§17-1" data-name="§17-1" id="kapittel-17-paragraf-1"><h3 class="legalArticleHeader"><span class="legalArticleValue">§ 17-1</span>. <span class="legalArticleTitle">Behandling av enstemmig innstilling</span></h3><article class="legalP" id="kapittel-17-paragraf-1-ledd-1">En enstemmig komitéinnstilling skal normalt tas til følge. Dersom Ph.D.-utvalget finner at det – til tross for en enstemmig komiteinnstilling – foreligger begrunnet tvil om en avhandling bør godkjennes, skal utvalget søke nærmere avklaring fra bedømmelseskomiteen eller oppnevne to nye sakkyndige som avgir individuelle uttalelser om avhandlingen. Doktorandens merknader vedlegges. Etter dette fatter utvalget vedtak i saken på grunnlag av innstillingen og de innhentede uttalelsene.</article></article><article class="legalArticle" data-lovdata-URL="LTI/forskrift/2007-04-24-443/§17-2" data-name="§17-2" id="kapittel-17-paragraf-2"><h3 class="legalArticleHeader"><span class="legalArticleValue">§ 17-2</span>. <span class="legalArticleTitle">Behandling av delt innstilling</span></h3><article class="legalP" id="kapittel-17-paragraf-2-ledd-1">Dersom det foreligger dissens i komiteen, kan Ph.D.-utvalget uten ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser om avhandlingen. Doktorandens merknader vedlegges. Etter dette fatter utvalget vedtak i saken på grunnlag av innstillingen og de innhentede uttalelser.</article></article></section><section class="section" data-name="§18" id="kapittel-18" data-lovdata-URL="LTI/forskrift/2007-04-24-443/KAPITTEL_18"><h2>§ 18. <i>Prøveforelesning</i></h2><article class="legalP" id="kapittel-18-ledd-1">Prøveforelesningen skal holdes over oppgitt emne. Emne for prøveforelesningen over oppgitt emne fastsettes av bedømmelseskomiteen og kunngjøres for kandidaten 10 virkedager før forelesningen. Emnet for prøveforelesningen skal ikke stå i direkte forbindelse med temaet for avhandlingen, men være med å dokumentere doktorandens faglige bredde innenfor det valgte doktorgradprogrammet/fagområdet.</article><article class="legalP" id="kapittel-18-ledd-2">Prøveforelesningen skal holdes etter at avhandlingen er innlevert, men før disputasen og fortrinnsvis på samme dag. Forelesningen skal være godkjent av bedømmelseskomiteen før disputasen kan finne sted.</article><article class="legalP" id="kapittel-18-ledd-3">Hvis prøveforelesningen underkjennes, fastsettes det ny dato for prøveforelesning og disputas.</article></section><section class="section" data-name="§19" id="kapittel-19" data-lovdata-URL="LTI/forskrift/2007-04-24-443/KAPITTEL_19"><h2>§ 19. <i>Forsvar av avhandlingen</i></h2><article class="legalP" id="kapittel-19-ledd-1">Når prøveforelesningen er avholdt og godkjent, skal doktoranden forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="kapittel-19-ledd-2">Disputasen skjer på avhandlingsspråket eller norsk, dansk eller svensk med mindre avdelingen har godkjent noe annet.</article><article class="legalP" id="kapittel-19-ledd-3">Det skal normalt være to opponenter. De to opponentene skal være medlemmer av bedømmelseskomiteen og utpekes av Ph.D.-utvalget.</article><article class="legalP" id="kapittel-19-ledd-4">Ph.D.-utvalget oppnevner disputasens leder. Den som leder disputasen, gjør kort rede for innleveringen og bedømmelsen av avhandlingen og for prøveforelesningen. Deretter gjør doktoranden rede for hensikten med og resultatet av den vitenskapelige undersøkelsen. Førsteopponent innleder diskusjonen, og andreopponent avslutter disputasen. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter.</article><article class="legalP" id="kapittel-19-ledd-5">Etter disputasen sender bedømmelseskomiteen innberetning til Ph.D.-utvalget og styret på fastsatt skjema, der den gjør rede for vurderingen av prøveforelesningen, avhandlingen og forsvaret av avhandlingen. Innberetningen skal konkludere med om disputasen er godkjent eller ikke godkjent.</article><article class="legalP" id="kapittel-19-ledd-6">Hvis disputasen ikke godkjennes, kan ny disputas holdes innen rimelig tid. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom kan tildeles.</article></section><section class="section" data-name="§20" id="kapittel-20" data-lovdata-URL="LTI/forskrift/2007-04-24-443/KAPITTEL_20"><h2>§ 20. <i>Kreering, diplom og vitnemål</i></h2><article class="legalP" id="kapittel-20-ledd-1">Når Ph.D.-utvalget har godkjent opplæring, avhandling, prøveforelesning og disputas, kreeres doktoranden til Philosophiae doctor av styret.</article><article class="legalP" id="kapittel-20-ledd-2">Høgskolen utferdiger diplom og vitnemål. På diplomet påføres kreeringsdato og opplysninger om doktorgradsprogram og tittel på avhandlingen. I tillegg utferdiges doktorgradsvitnemål hvor tittel på avhandling og prøveforelesning påføres sammen med opplysninger om det faglige opplæringsprogrammet doktorgradskandidaten har deltatt i, samt navn på veiledere.</article></section><section class="section" data-name="§21" id="kapittel-21" data-lovdata-URL="LTI/forskrift/2007-04-24-443/KAPITTEL_21"><h2>§ 21. <i>Klage</i></h2><article class="legalArticle" data-lovdata-URL="LTI/forskrift/2007-04-24-443/§21-1" data-name="§21-1" id="kapittel-21-paragraf-1"><h3 class="legalArticleHeader"><span class="legalArticleValue">§ 21-1</span>. <span class="legalArticleTitle">Klage på opptak og søknadsbehandling</span></h3><article class="legalP" id="kapittel-21-paragraf-1-ledd-1">Avslag på søknad om opptak etter § 5 kan påklages etter reglene i forvaltningslovens § 28 flg. Grunngitt klage sendes til Ph.D.-utvalget. Blir avslaget opprettholdt, sendes klagen til institusjonens sentrale klagenemnd til avgjørelse.</article></article><article class="legalArticle" data-lovdata-URL="LTI/forskrift/2007-04-24-443/§21-2" data-name="§21-2" id="kapittel-21-paragraf-2"><h3 class="legalArticleHeader"><span class="legalArticleValue">§ 21-2</span>. <span class="legalArticleTitle">Klage på godkjenning av opplæringsprogrammet</span></h3><article class="legalP" id="kapittel-21-paragraf-2-ledd-1">Ved klage på avslag på søknad om godkjenning av kurs eller andre deler av opplæringsprogrammet, gjelder § 12 nr. 1 i forvaltningsloven. Ved klage over sensur ved særskilt eksamen eller prøver, gjelder likevel lov om universiteter og høyskoler.</article></article><article class="legalArticle" data-lovdata-URL="LTI/forskrift/2007-04-24-443/§21-3" data-name="§21-3" id="kapittel-21-paragraf-3"><h3 class="legalArticleHeader"><span class="legalArticleValue">§ 21-3</span>. <span class="legalArticleTitle">Klage på avslag på søknad om bedømmelse eller klage på underkjenning av avhandling, prøveforelesning eller forsvar</span></h3><article class="legalP" id="kapittel-21-paragraf-3-ledd-1">Underkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes Ph.D.-utvalget. Utvalget kan oppheve eller endre vedtaket hvis det finner klagen berettiget. I motsatt fall sendes klagen til styret til avgjørelse. Styret kan prøve alle sider ved det påklagede vedtak.</article><article class="legalP" id="kapittel-21-paragraf-3-ledd-2">Dersom Ph.D.-utvalget eller klageinstansen finner grunn for det, kan det oppnevnes enkeltpersoner eller et utvalg til å gjøre en vurdering av den foretatte bedømmelse og de kriterier denne bygger på, eller å foreta en ny eller supplerende sakkyndig vurdering.</article></article></section><section class="section" data-name="§22" id="kapittel-22" data-lovdata-URL="LTI/forskrift/2007-04-24-443/KAPITTEL_22"><h2>§ 22. <i>Fullmakt</i></h2><article class="legalP" id="kapittel-22-ledd-1">Ph.D.-utvalget har fullmakt til å vedta utfyllende regler for de enkelte doktorgradsprogrammer innenfor de rammer som fastsettes i denne forskriften.</article></section><section class="section" data-name="§23" id="kapittel-23" data-lovdata-URL="LTI/forskrift/2007-04-24-443/KAPITTEL_23"><h2>§ 23. <i>Ikrafttredelse</i></h2><article class="legalP" id="kapittel-23-ledd-1">Forskriften trer i kraft straks.</article></section></main></body></html>