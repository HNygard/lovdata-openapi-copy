<!DOCTYPE html><html lang="no"><head><title>Forskrift for graden Philosophiae doctor (Ph.D.) ved Høgskolen i Gjøvik</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2007-02-23-1822</dd><dt class="dokid">DokumentID</dt><dd class="dokid">LTI/forskrift/2007-02-23-1822</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2008 hefte 10 s 1458</dd><dt class="dateInForce">I kraft fra</dt><dd class="dateInForce">2008-07-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2008-09-05 14:00</dd><dt class="lastupdated">Rettet</dt><dd class="lastupdated">2012-03-13 (se nederst)</dd><dt class="journalNumber">Journalnummer</dt><dd class="journalNumber">2008-0780</dd><dt class="titleShort">Korttittel</dt><dd class="titleShort">Forskrift for graden Ph.D ved HiG</dd><dt class="title">Tittel</dt><dd class="title">Forskrift for graden Philosophiae doctor (Ph.D.) ved Høgskolen i Gjøvik</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Høgskolen i Gjøvik 23. februar 2007 med hjemmel i lov 1. april 2005 nr. 15 om universiteter og høyskoler § 3-3 og § 3-9.</dd><dt class="refid">RefID</dt><dd class="refid">forskrift/2007-02-23-1822</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden Philosophiae doctor (Ph.D.) ved Høgskolen i Gjøvik<ul class="tocSubUl"><li>§ 1. Virkeområde</li><li>§ 2. Opptak</li><li>§ 3. Avtale</li><li>§ 4. Doktorgradsprogram</li><li>§ 5. Avhandlingen</li><li>§ 6. Avslutning før avtalt tid</li><li>§ 7. Bedømmelse</li><li>§ 8. Innlevering</li><li>§ 9.</li><li>§ 10. Komiteens innstilling og behandling av innstillingen</li><li>§ 11. Prøveforelesning og disputas</li><li>§ 12. Kreering og diplom</li><li>§ 13. Klage</li><li>§ 14. Utfyllende bestemmelser</li><li>§ 15. Ikrafttreden</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2007-02-23-1822" id="dokument"><h1>Forskrift for graden Philosophiae doctor (Ph.D.) ved Høgskolen i Gjøvik</h1><article class="legalArticle" data-lovdata-URL="LTI/forskrift/2007-02-23-1822/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder doktorgradsutdanningen som fører frem til graden philosophiae doctor (Ph.D.). Forskriften gir regler om opptak, gjennomføring og avslutning av Ph.D.-graden ved Høgskolen i Gjøvik.</article> <article class="defaultP" margin-top="true">1a. <i>Målsetting for doktorgradsutdanningen</i></article><article class="legalP" id="paragraf-1-ledd-2">Doktorgradsutdanningen skal kvalifisere for forskningsvirksomhet på et høyt faglig nivå og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2007-02-23-1822/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opptak</span></h2> <article class="defaultP" margin-top="true">2.1. <i>Søkerens formelle kompetanse</i></article><article class="legalP" id="paragraf-2-ledd-1">For å bli tatt opp til et doktorgradsprogram må søkeren normalt ha femårig masterutdanning eller tilsvarende utdanning, som høgskolen har godkjent som grunnlag for opptak til doktorgradsprogrammet hvor vedkommende søker opptak. Som hovedregel skal følgende gjelde:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Gjennomsnittskarakteren på bachelorgraden skal være A, B eller C</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">For emner på hovedfags-/masternivå skal gjennomsnittskarakteren være A eller B</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Masteroppgaven skal ha karakteren A eller B</article></article></li></ul></article> <article class="defaultP" margin-top="true">2.2. <i>Plan for doktorgradsutdanningen</i></article><article class="legalP" id="paragraf-2-ledd-2">Søknaden skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">Beskrivelse av forskningsoppgaven</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">Fremdriftsplan for gjennomføring av utdanningen</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">Finansieringsplan</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">Redegjørelse for nødvendig infrastruktur</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">Redegjørelse for veiledningsbehov og forslag til veiledere</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">Eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">Plan for faglig formidling</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">Dokumentasjon av den utdanning som skal ligge til grunn for opptaket</article></article></li><li data-li-identifier="-" data-name="-"><article class="listArticle" id="paragraf-2-ledd-2-punkt-9"><article class="legalP" id="paragraf-2-ledd-2-punkt-9-ledd-1">Opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="paragraf-2-ledd-3">Utdanningsplanen, herunder beskrivelsen av forskningsoppgaven, skal gjøre rede for tema, problemstillinger og valg av teori og metode. Ved søknad kan søkeren levere skisse til prosjektbeskrivelse, men det skal da utarbeides en fullstendig prosjektbeskrivelse senest 3 måneder etter opptak. Dekan for det aktuelle fagmiljø kan fastsette annen frist etter søknad. Prosjektbeskrivelsen skal normalt utarbeides i samarbeid med hovedveileder.</article><article class="legalP" id="paragraf-2-ledd-4">Dersom søkeren planlegger å bruke et annet språk i avhandlingen enn det som er godkjent i henhold til forskriftens pkt. 5.1, skal søknad om godkjenning av dette leveres sammen med planen for studiet.</article><article class="legalP" id="paragraf-2-ledd-5">Høgskolen kan fastsette eget søknadsskjema for opptak til Ph.D.</article> <article class="defaultP" margin-top="true">2.3. <i>Avgjørelse om opptak</i></article><article class="legalP" id="paragraf-2-ledd-6">Avgjørelsen om opptak baseres på en samlet vurdering av prosjektbeskrivelsen, søkerens formelle kvalifikasjoner og planen for doktorgradsstudiet, herunder tidsplan, finansieringsplan, godkjent(e) veileder(e) og søkerens tilgang til andre nødvendige faglige og materielle ressurser ved den forskningsinstitusjon vedkommende skal være tilknyttet. Opptak kan skje med forbehold om finansiering, veiledningskapasitet, utarbeidelse av individuell opplæringsplan, tilleggsutdanning og immaterialrettslige avtaler.</article><article class="legalP" id="paragraf-2-ledd-7">I opptaksvedtaket skal veileder oppnevnes, ansvaret for løsningen av andre behov som er skissert i søknaden plasseres, og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker eller avtales spesielt.</article><article class="legalP" id="paragraf-2-ledd-8">Opptak kan nektes dersom opphavsrettslige avtaler er til hinder for publisering og åpen disputas eller de immaterialrettslige avtaler som er inngått er så urimelige at høgskolen ikke bør medvirke i prosjektet.</article> <article class="defaultP" margin-top="true">2.4. <i>Prosedyre for opptak</i></article><article class="legalP" id="paragraf-2-ledd-9">Søknad om opptak skal sendes til høgskolen som i henhold til utfyllende bestemmelser avgjør opptak, godkjenner søkerens plan for studiet og oppnevner veileder(e). Avgjørelsen om opptak skjer i en opptakskomité ledet av dekan for aktuell avdeling. Høgskolen fastsetter kriterier for rangering mellom kvalifiserte søkere i tilfeller der antall søkere overstiger opptakskapasiteten.</article><article class="legalP" id="paragraf-2-ledd-10">Dersom søkers prosjekt tilsier at det kan være aktuelt med tilknytning til flere fagmiljøer, bør det også innhentes uttalelse fra relevant(e) fagmiljø(er) før opptak.</article></article><article class="legalArticle" data-lovdata-URL="LTI/forskrift/2007-02-23-1822/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avtale</span></h2><article class="legalP" id="paragraf-3-ledd-1">Opptak til organisert doktorgradsutdanning formaliseres i form av skriftlig avtale. Avtalen inngås mellom doktorgradsstudent, veileder(e) og den avdeling studenten skal knyttes til. Avtalen angir partenes gjensidige rettigheter og plikter. Avtalen skal angi tema for avhandlingen, avtaleperiode, finansieringsplan, veiledningsforhold, arbeidssted og opplæringsdel. Dersom doktorgradsstudenten er tilknyttet annen arbeidsplass, skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradsstudenten deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid. Doktorgradsprogrammet er en veiledet utdanning. Dette medfører at doktorgradsstudenten skal oppholde seg ved høgskolen i deler av den effektive utdanningstiden, så sant ikke helt spesielle forhold tilsier noe annet (residensplikt).</article><article class="legalP" id="paragraf-3-ledd-2">Vesentlige endringer i de forhold som omtales i avtalen, skal forelegges dekan. Dekan vedtar godkjenning av endring i samråd med rektor.</article><article class="legalP" id="paragraf-3-ledd-3">Ved vesentlig mislighold av avtalen kan høgskolen bestemme at en doktorgradsstudent skal avslutte doktorgradsopplæringen før den er fullført.</article></article><article class="legalArticle" data-lovdata-URL="LTI/forskrift/2007-02-23-1822/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Doktorgradsprogram</span></h2> <article class="defaultP" margin-top="true">4.1. <i>Normert tid</i></article><article class="legalP" id="paragraf-4-ledd-1">Doktorgradsprogrammet skal være lagt opp slik at det normalt skal kunne fullføres innenfor en tre års effektiv forskerutdanningsperiode. Av denne perioden skal minst ett semester være avsatt til organisert opplæring (kurs o.l.). Opplæringsdelen skal være fullført når avhandlingen innleveres.</article><article class="legalP" id="paragraf-4-ledd-2">Når særlige faglige hensyn taler for det, kan avdelingen godkjenne en annen tidsnormering. I alle tilfeller skal studiet føre frem til samme faglige nivå.</article><article class="legalP" id="paragraf-4-ledd-3">Avtaleperioden kan forlenges grunnet permisjoner som følger av kandidatens rettighet som arbeidstaker eller dersom kandidaten tar på seg andre oppgaver ved Høgskolen i Gjøvik i tillegg til forskerutdanningen. Slike oppgaver skal være avklart mellom kandidat og veileder. Doktorgradsstudiet skal være avsluttet (disputasdato) innen åtte år etter opptak. Permisjoner regnes ikke med. Vedtak om at maksimal studietid er overskredet og at studiet må avbrytes, treffes av avdelingen og kan påklages etter reglene i forvaltningsloven § 28 flg.</article> <article class="defaultP" margin-top="true">4.2. <i>Opplæringsdelen</i></article><article class="legalP" id="paragraf-4-ledd-4">Opplæringsprogrammet innen doktorgradsutdanningen skal omfatte minst 30 studiepoeng og blant annet inneholde opplæring i etikk og vitenskapsteori. Emner på bachelornivå kan ikke inngå i opplæringsdelen. Inntil 10 SP kan godkjennes som emner på mastergradsnivå. Dersom slike emner anses nødvendig som forkunnskaper til andre emner eller forskningsoppgaven, må disse tas utenfor rammen på 30 studiepoeng. Eksamener som ved opptak er eldre enn 5 år, kan ikke inngå i opplæringsdelen.</article><article class="legalP" id="paragraf-4-ledd-5">Det forutsettes at emner/kurs som inngår i opplæringsdelen ikke samtidig er del av opptaksgrunnlaget eller inngår i tidligere avsluttede utdanningsenheter.</article><article class="legalP" id="paragraf-4-ledd-6">Avdelingen er ansvarlig for å gi alle doktorgradsstudenter tilbud om opplæring på høyt vitenskapelig nivå. Dersom den enhet som er ansvarlig for doktorgradsprogrammet ikke selv arrangerer hele opplæringsdelen, skal avdelingen legge forholdene til rette for studentens deltagelse i tilsvarende opplæring ved en annen enhet eller annen institusjon som gir godkjent doktorgradsopplæring.</article><article class="legalP" id="paragraf-4-ledd-7">Opplæringen kan gis dels som regelmessige forelesninger/seminarer, dels som kortere, intensive samlinger eller i annen form godkjent av avdelingen. I de fag der det ikke foreligger egnet kurstilbud, kan individuelt lesepensum godkjennes som en del av kursprogrammet.</article><article class="legalP" id="paragraf-4-ledd-8">Alle som er tatt opp til doktorgradsutdanning, skal følge opplæringsprogrammet. Det kreves dokumentasjon for at studenten har tilegnet seg de nødvendige faglige kunnskaper. Slik dokumentasjon kan gis gjennom obligatoriske praktiske øvelser, skriftlige eller muntlige prøver, forelesning, seminarundervisning eller i form av vitenskapelig og/eller populærvitenskapelig artikkel, konferanseforedrag, eller i annen form godkjent av avdelingen.</article><article class="legalP" id="paragraf-4-ledd-9">Avdelingen kan gi fritak for deltagelse i deler av opplæringsprogrammet dersom tilsvarende krav er oppfylt ved en annen institusjon som gir godkjent opplæring. I spesielle tilfeller kan det også gis helt eller delvis fritak for slik deltagelse dersom annen opplæring eller forskningsmessig erfaring som gir tilsvarende kompetanse, kan dokumenteres.</article> <article class="defaultP" margin-top="true">4.3. <i>Utenlandsopphold</i></article><article class="legalP" id="paragraf-4-ledd-10">Normalt skal doktorgradsstudenten tilbringe minst tre måneder av studietiden ved en anerkjent utenlandsk utdannings- eller forskningsinstitusjon der det er mulig å arbeide med problemstillinger i forskningsarbeidet/avhandlingen.</article> <article class="defaultP" margin-top="true">4.4. <i>Veiledning</i></article><article class="legalP" id="paragraf-4-ledd-11">Ph.D.-graden er veiledet forskerutdanning. Doktorgradsstudenten skal derfor ha jevnlig kontakt med sin(e) veileder(e) og skal inngå i et aktivt forskningsmiljø. Det inngås veilederkontrakt mellom doktorgradsstudenten og veileder(e) hvor partenes plikter fremgår. Minst én av veilederne, normalt hovedveileder, skal være ansatt ved høgskolen.</article><article class="legalP" id="paragraf-4-ledd-12">Doktorgradsstudenten skal ha to veiledere. Veileder skal ha doktorgrad innenfor fagfeltet. Dekan oppnevner veiledere.</article> <article class="defaultP" margin-top="true">4.5. <i>Kvalitetssikring</i></article><article class="legalP" id="paragraf-4-ledd-13">Høgskolen skal ha et system for kvalitetssikring og oppfølging av doktorgradsopplæringen. Systemet skal omfatte tiltak for å avdekke manglende progresjon i avhandlingsarbeidet og mangler ved opplæringsdelen eller veiledningen, samt rutiner for å følge opp avdekkede mangler. Systemet skal omfatte årlig og separat rapportering fra doktorgradsstudent og veileder, og utformes slik at dobbeltrapportering unngås.</article></article><article class="legalArticle" data-lovdata-URL="LTI/forskrift/2007-02-23-1822/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avhandlingen</span></h2> <article class="defaultP" margin-top="true">5.1. <i>Krav til avhandlingen</i></article><article class="legalP" id="paragraf-5-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="paragraf-5-ledd-2">Del av fellesarbeid godtas som avhandling i den grad doktorgradsstudentens selvstendige innsats kan identifiseres og dokumenteres.</article><article class="legalP" id="paragraf-5-ledd-3">Avhandlingen kan enten være en monografi eller i form av artikler som knyttes sammen til et hele ved en innledning og et sammendrag av de viktigste resultater og konklusjoner.</article><article class="legalP" id="paragraf-5-ledd-4">Avhandlingen skal fortrinnsvis være skrevet på engelsk eller norsk. Dersom studenten ønsker å benytte et annet språk, skal det være søkt om særskilt tillatelse til dette ved opptak, jf. pkt. 2.2.</article> <article class="defaultP" margin-top="true">5.2. <i>Arbeider som ikke godtas</i></article><article class="legalP" id="paragraf-5-ledd-5">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article><article class="legalP" id="paragraf-5-ledd-6">Et arbeid eller deler av et arbeid som tidligere er godkjent eller underkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article> <article class="defaultP" margin-top="true">5.3. <i>Ny innlevering</i></article><article class="legalP" id="paragraf-5-ledd-7">En doktorgradsavhandling som ikke er blitt godkjent ved en tidligere bedømmelse, kan bedømmes i omarbeidet form først seks måneder etter at institusjonen har fattet beslutning om å forkaste avhandlingen. Bedømmelse på nytt kan bare finne sted én gang.</article> <article class="defaultP" margin-top="true">5.4. <i>Offentlig tilgjengelighet</i></article><article class="legalP" id="paragraf-5-ledd-8">Avhandlingen skal offentlig være tilgjengelig senest to uker før disputasen.</article><article class="legalP" id="paragraf-5-ledd-9">Det kan ikke legges restriksjoner på offentliggjøring og publisering av en doktorgradsavhandling, med unntak for en på forhånd avtalt utsettelse av datoene for offentliggjøring/publisering. Slik utsettelse kan skje når forskerutdanningen delvis eller i sin helhet er finansiert av en ekstern part, for at den eksterne part skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktorgradsavhandlingen ikke skal kunne offentliggjøres eller publiseres.</article> <article class="defaultP" margin-top="true">5.5. <i>Rettigheter til bruk av resultater</i></article><article class="legalP" id="paragraf-5-ledd-10">Kandidatens rettigheter til bruk av egne resultater, utnyttelse av patenterbare oppfinnelser, opphavsrettigheter m.m., er regulert av høgskolens generelle regler på dette området samt de regler som er bestemt i arbeidstakeroppfinnerloven.</article><article class="legalP" id="paragraf-5-ledd-11">Høgskolen kan vederlagsfritt benytte de deler av doktorgradsavhandlingen som kandidaten alene har opphavsrett til, samt andre faglitterære verk som er resultat av arbeidet med avhandlingen og som kandidaten alene har opphavsrett til, ved fremstilling av kopier til bruk i høgskolens undervisnings- og forskningsvirksomhet. Ved slik bruk skal kandidaten navngis slik lovgivning og god skikk tilsier.</article></article><article class="legalArticle" data-lovdata-URL="LTI/forskrift/2007-02-23-1822/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avslutning før avtalt tid</span></h2> <article class="defaultP" margin-top="true">6.1. <i>Frivillig avslutning</i></article><article class="legalP" id="paragraf-6-ledd-1">Kandidaten og høgskolen kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes.</article><article class="legalP" id="paragraf-6-ledd-2">Ved frivillig avslutning som skyldes kandidatens ønske om å skifte prosjekt eller overgang til annet program, skal kandidaten søke nytt opptak på grunnlag av det nye prosjektet.</article> <article class="defaultP" margin-top="true">6.2. <i>Tvungen avslutning</i></article><article class="legalP" id="paragraf-6-ledd-3">Dekan kan beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis én aller flere av følgende forhold foreligger:<ul class="defaultList"><li data-li-identifier="-" data-name="-"><article class="listArticle" id="paragraf-6-ledd-3-punkt-1"><article class="legalP" id="paragraf-6-ledd-3-punkt-1-ledd-1">gjentatte og vesentlige brudd fra kandidatens side på informasjons-, oppfølgings- og rapporteringsplikt</article></article></li><li data-li-identifier="-" data-name="-"><article class="listArticle" id="paragraf-6-ledd-3-punkt-2"><article class="legalP" id="paragraf-6-ledd-3-punkt-2-ledd-1">vesentlig forsinkelse i fremdriften av forskningsprosjektet av en slik art at det skaper begrunnet tvil om kandidaten vil kunne gjennomføre prosjektet innen fristen. For å danne grunnlag for tvungen avslutning må den vesentlige forsinkelsen skyldes forhold som kandidaten selv har herredømme over</article></article></li><li data-li-identifier="-" data-name="-"><article class="listArticle" id="paragraf-6-ledd-3-punkt-3"><article class="legalP" id="paragraf-6-ledd-3-punkt-3-ledd-1">vesentlig forsinkelse i gjennomføringen av opplæringsdelen, grunnet forhold som kandidaten selv har herredømme over</article></article></li><li data-li-identifier="-" data-name="-"><article class="listArticle" id="paragraf-6-ledd-3-punkt-4"><article class="legalP" id="paragraf-6-ledd-3-punkt-4-ledd-1">brudd på de forskningsetiske retningslinjer som gjelder for fagområdet</article></article></li><li data-li-identifier="-" data-name="-"><article class="listArticle" id="paragraf-6-ledd-3-punkt-5"><article class="legalP" id="paragraf-6-ledd-3-punkt-5-ledd-1">opptreden fra en kandidat som bryter med den tillit som må foreligge mellom universitetet og kandidat under gjennomføringen, herunder straffbare forhold knyttet til gjennomføringen av forskerutdanningen.</article></article></li></ul></article></article><article class="legalArticle" data-lovdata-URL="LTI/forskrift/2007-02-23-1822/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bedømmelse</span></h2><article class="legalP" id="paragraf-7-ledd-1">Doktorgraden tildeles på grunnlag av:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">Godkjent vitenskapelig avhandling og et tilfredsstillende forsvar i en offentlig disputas</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">Godkjent gjennomføring av opplæringsprogrammet, eventuelt annen godkjent faglig skolering eller kompetanse</article></article></li><li data-li-identifier="-" data-name="-"><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">Godkjent prøveforelesning over oppgitt emne.</article></article></li></ul></article></article><article class="legalArticle" data-lovdata-URL="LTI/forskrift/2007-02-23-1822/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innlevering</span></h2><article class="legalP" id="paragraf-8-ledd-1">Søknaden om å få avhandlingen bedømt rettes til høgskolen, vedlagt det antall eksemplarer av avhandlingen høgskolen bestemmer. Avhandlingen skal parallelt leveres i en elektronisk versjon. Sammen med søknaden skal det foreligge dokumentasjon for at opplæringsprogrammet er fullført. Dersom avhandlingen godkjennes til disputas, leveres ytterligere det antall eksemplarer som kreves i henhold til utfyllende bestemmelser. Sammen med avhandlingen leveres et kortfattet sammendrag som kan tjene som pressemelding.</article></article><article class="legalArticle" data-lovdata-URL="LTI/forskrift/2007-02-23-1822/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Oppnevning av bedømmelseskomité</article><article class="legalP" id="paragraf-9-ledd-2">Til å bedømme prøveforelesningen(e), avhandlingen og forsvaret av den, oppnevner rektor etter forslag fra den aktuelle avdelingen en sakkyndig bedømmelseskomité på minst tre medlemmer. Rektor utpeker komiteens leder. Minst ett av komitémedlemmene skal være uten tilknytning til Høgskolen i Gjøvik. Så vidt mulig bør minst ett av medlemmene være fra utenlandsk lærested. Komiteen skal såfremt mulig være sammensatt slik at begge kjønn er representert. Medlemmene skal ha doktorgrad eller professorkompetanse. Habilitetsreglene i forvaltningslovens § 6 flg. gjelder for komiteens medlemmer, jf. lovens § 10. Oppnevnt veileder kan ikke være medlem av bedømmelseskomiteen, men kan innkalles til møter i denne for å gjøre rede for veiledningen og arbeidet med avhandlingen.</article><article class="legalP" id="paragraf-9-ledd-3">Doktorgradskandidaten underrettes om komiteens sammensetning.</article></article><article class="legalArticle" data-lovdata-URL="LTI/forskrift/2007-02-23-1822/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Komiteens innstilling og behandling av innstillingen</span></h2> <article class="defaultP" margin-top="true">10.1. <i>Tilbaketrekning og bearbeiding</i></article><article class="legalP" id="paragraf-10-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktorgradskandidaten bare anledning til å foreta rettinger av formell art, forutsatt at han eller hun sender inn en oversikt over samtlige rettinger som er foretatt i det innleverte arbeid. Oversikten leveres inn senest en måned før disputasen.</article><article class="legalP" id="paragraf-10-ledd-2">Høgskolen kan likevel tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, som normalt ikke skal være lenger enn 6 måneder.</article> <article class="defaultP" margin-top="true">10.2. <i>Innstilling</i></article><article class="legalP" id="paragraf-10-ledd-3">Komiteen avgir begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes. Komiteen kan kreve fremlagt kandidatens grunnlagsmateriale og utfyllende eller oppklarende tilleggsinformasjon.</article><article class="legalP" id="paragraf-10-ledd-4">Bedømmelseskomiteens innstilling med eventuelle dissenser og individuelle uttalelser stiles til høgskolen og skal så snart som mulig oversendes doktorgradskandidaten, som gis en frist på 14 dager til å fremme skriftlige merknader til innstillingen.</article><article class="legalP" id="paragraf-10-ledd-5">Dersom kandidatens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før dekan fatter realitetsvedtak i saken.</article> <article class="defaultP" margin-top="true">10.3. <i>Behandling av delt innstilling</i></article><article class="legalP" id="paragraf-10-ledd-6">Dersom det foreligger dissens i komiteen, kan rektor uten ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser om avhandlingen. Doktorandens merknader vedlegges. Etter dette fatter rektor vedtak i saken på grunnlag av innstillingen og de innhentede uttalelser.</article> <article class="defaultP" margin-top="true">10.4. <i>Frister</i></article><article class="legalP" id="paragraf-10-ledd-7">Komiteens innstilling skal foreligge innen tre måneder etter at komiteen har mottatt avhandlingen. Høgskolen kan unntaksvis fastsette lengre frist. Tillater komiteen omarbeiding av avhandlingen, løper ny frist fra den datoen den nye avhandlingen er mottatt.</article> <article class="defaultP" margin-top="true">10.5. <i>Behandling av komiteens innstilling</i></article><article class="legalP" id="paragraf-10-ledd-8">Bedømmelseskomiteens innstilling med eventuelle merknader behandles av høgskolen. Dekan kan godkjenne en komitéinnstilling når den enstemmig konkluderer med at doktoranden gis adgang til å disputere.</article><article class="legalP" id="paragraf-10-ledd-9">Doktoranden underrettes om resultatet av behandlingen.</article></article><article class="legalArticle" data-lovdata-URL="LTI/forskrift/2007-02-23-1822/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Prøveforelesning og disputas</span></h2><article class="legalP" id="paragraf-11-ledd-1">Dersom arbeidet finnes verdig til å forsvares for doktorgraden, avsluttes doktorgradsutdanningen med:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">en offentlig prøveforelesning og</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">en offentlig disputas.</article></article></li></ul></article><article class="legalP" id="paragraf-11-ledd-2">Prøveforelesningen skal være over oppgitt emne og vare i 45 minutter. Emne for prøveforelesningen bestemmes av bedømmelseskomiteen og kunngjøres for doktoranden 14 dager før forelesningen. Disputasen skal normalt avholdes innen seks måneder etter at avhandlingen er innlevert til bedømmelse. Prøveforelesningen skal holdes før disputasen og fortrinnsvis på samme dag.</article><article class="legalP" id="paragraf-11-ledd-3">Forelesning og disputas skal skje på det språket som avhandlingen er skrevet på, eller et annet språk som er tillatt i henhold til forskriften.</article><article class="legalP" id="paragraf-11-ledd-4">Bedømmelseskomiteen vurderer prøveforelesningen, som skal finnes tilfredsstillende.</article><article class="legalP" id="paragraf-11-ledd-5">Finner bedømmelseskomiteen prøveforelesningen tilfredsstillende, skal doktoranden forsvare doktorgradsarbeidet i disputas.</article><article class="legalP" id="paragraf-11-ledd-6">Disputasen skal være offentlig. Det skal normalt være to ordinære opponenter. De to opponentene skal være medlemmer av bedømmelseskomiteen og utpekes av høgskolen eller av komiteen selv. I særlige tilfeller kan det oppnevnes opponenter som ikke har vært medlemmer av komiteen.</article><article class="legalP" id="paragraf-11-ledd-7">Disputasen ledes av dekan eller den denne bemyndiger. Den som leder disputasen gjør kort rede for innleveringen og bedømmelsen av avhandlingen og for prøveforlesningen og bedømmelsen av denne/disse. Doktoranden gjør rede for hensikten med og resultatet av den vitenskapelige undersøkelsen. Høgskolen kan bestemme at første ordinære opponent utfører dette.</article><article class="legalP" id="paragraf-11-ledd-8">Første ordinære opponent innleder diskusjonen og annen ordinære opponent avslutter disputasen Deretter gjør første ordinære opponent rede for hensikten med og resultatene av den vitenskapelige undersøkelsen. Øvrige tilstedeværende som ønsker å delta i drøftingen, må under disputasen gi melding om dette til disputasens leder innen et tidspunkt som denne fastsetter og kunngjør ved åpningen av disputasen. Disputasen varer normalt ikke mer enn to timer.</article><article class="legalP" id="paragraf-11-ledd-9">Etter disputasen sender bedømmelseskomiteen en innberetning til avdelingen der den gjør rede for hvordan den har vurdert prøveforelesningen og forsvaret av avhandlingen. Innberetningen skal konkludere med om prøvene samlet sett er bestått/ikke bestått. Høgskolen rapporterer godkjent resultat til høgskolens styre.</article><article class="legalP" id="paragraf-11-ledd-10">Hvis prøveforelesningen og/eller disputasen ikke bestås, kan ny prøve først avlegges etter seks måneder.</article></article><article class="legalArticle" data-lovdata-URL="LTI/forskrift/2007-02-23-1822/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kreering og diplom</span></h2><article class="legalP" id="paragraf-12-ledd-1">På grunnlag av innberetning fra bedømmelseskomiteen og høgskolen om at prøveforelesningen og disputasen er godkjent, kreerer styret doktoranden til doktor.</article><article class="legalP" id="paragraf-12-ledd-2">Høgskolen utferdiger diplom og vitnemål. På diplomet påføres kreeringsdato og opplysninger om doktorgradsprogram og tittel på avhandlingen. I tillegg utferdiges doktorgradsvitnemål hvor tittel på avhandling og prøveforelesning påføres sammen med opplysninger om det faglige opplæringsprogrammet doktorgradskandidaten har deltatt i samt navn på veiledere.</article></article><article class="legalArticle" data-lovdata-URL="LTI/forskrift/2007-02-23-1822/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2> <article class="defaultP" margin-top="true">13.1. <i>Klage på opptak/søknadsbehandling</i></article><article class="legalP" id="paragraf-13-ledd-1">Avslag på søknad om opptak etter pkt. 2 kan påklages etter reglene i forvaltningslovens § 28 flg. Grunngitt klage sendes til høgskolen. Blir avslaget opprettholdt, sendes klagen uten ugrunnet opphold til høgskolens klagenemnd for avgjørelse.</article> <article class="defaultP" margin-top="true">13.2. <i>Klage på godkjenning av opplæringsprogrammet</i></article><article class="legalP" id="paragraf-13-ledd-2">Ved klage på avslag på godkjenning av kurs eller andre deler av opplæringsprogrammet, jf. pkt. 4.2 gjelder pkt. 12.1 tilsvarende. Ved klage over sensur ved særskilt eksamen eller prøve gjelder likevel lov om universiteter og høyskoler § 5-2 og § 5-3.</article> <article class="defaultP" margin-top="true">13.3. <i>Klage over avslag på søknad om bedømmelse eller nekting av godkjenning av avhandling, prøveforelesning eller forsvar</i></article><article class="legalP" id="paragraf-13-ledd-3">Nekting av godkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes høgskolen. Høgskolen vurderer grunnlaget for vedtaket opp mot begrunnelsen. Hvis vedtaket opprettholdes sendes klagen til høgskolens klagenemnd til avgjørelse. Klageinstansen kan prøve alle sider ved det påklagede vedtak. Dersom underinstansen eller klageinstansen finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article> <article class="defaultP" margin-top="true">13.4. <i>Klage over vedtak vedr. tvungen avslutning av doktorgradsopplæringen</i></article><article class="legalP" id="paragraf-13-ledd-4">Ved klage over vedtak om tvungen avslutning av doktorgradsopplæringen, jf. pkt. 3 3. ledd, gjelder pkt. 12.1 tilsvarende.</article></article><article class="legalArticle" data-lovdata-URL="LTI/forskrift/2007-02-23-1822/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende bestemmelser</span></h2><article class="legalP" id="paragraf-14-ledd-1">Rektor fastsetter utfyllende bestemmelser til denne forskriften etter forslag fra høgskolen.</article></article><article class="legalArticle" data-lovdata-URL="LTI/forskrift/2007-02-23-1822/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h2><article class="legalP" id="paragraf-15-ledd-1">Forskriften trer i kraft fra 2. juli 2008.</article></article><section class="section" id="kapittel-1" data-lovdata-URL="LTI/forskrift/2007-02-23-1822/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2012 hefte 4 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 13 pkt. 13.2 første punktum skal lyde:</article><article class="legalP" id="kapittel-1-ledd-1">Ved klage på avslag på godkjenning av kurs eller andre deler av opplæringsprogrammet, jf. pkt. 4.2 gjelder pkt. <i>13.1</i> tilsvarende.</article> <article class="defaultP" margin-top="true">§ 13 pkt. 13.4 skal lyde:</article><article class="legalP" id="kapittel-1-ledd-2">Ved klage over vedtak om tvungen avslutning av doktorgradsopplæringen, jf. pkt. 3 3. ledd, gjelder pkt. <i>13.1</i> tilsvarende.</article></section></main></body></html>