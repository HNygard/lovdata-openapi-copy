<!DOCTYPE html><html lang="no"><head><title>Forskrift om gebyrer for Norsk Akkrediterings tjenester</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-07-01-821</dd><dt class="dokid">DokumentID</dt><dd class="dokid">LTI/forskrift/2013-07-01-821</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 10 s 1787</dd><dt class="dateInForce">I kraft fra</dt><dd class="dateInForce">2013-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-19-1655</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2013-04-12-13/§3</li></ul></dd><dt class="dateOfPublication">Kunngjort</dt><dd class="dateOfPublication">2013-07-02 14:50</dd><dt class="lastupdated">Rettet</dt><dd class="lastupdated">2013-11-01 (se nederst)</dd><dt class="journalNumber">Journalnummer</dt><dd class="journalNumber">2013-0770</dd><dt class="titleShort">Korttittel</dt><dd class="titleShort">Forskrift om gebyrer for Norsk Akkrediterings tjenester</dd><dt class="title">Tittel</dt><dd class="title">Forskrift om gebyrer for Norsk Akkrediterings tjenester</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 1. juli 2013 med hjemmel i lov 12. april 2013 nr. 13 om det frie varebytte i EØS (EØS-vareloven) § 3 tredje ledd. <br /><strong>Rettelser:</strong> 01.11.2013 (se nederst).</dd><dt class="refid">RefID</dt><dd class="refid">forskrift/2013-07-01-821</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyrer for Norsk Akkrediterings tjenester<ul class="tocSubUl"><li>§ 1. Generelt</li><li>§ 2. Gebyrtyper</li><li>§ 3. Gebyr for laboratorier</li><li>§ 4. Sertifiseringsorgan</li><li>§ 5. GLP-godkjenning</li><li>§ 6. Inspeksjonsorgan</li><li>§ 7. Verifikasjonsorganer for klimakvoter</li><li>§ 8. Miljøkontrollør i henhold til EMAS-ordningen</li><li>§ 9. Manglende fremdrift i søknadsprosessen mv.</li><li>§ 10. Timepris</li><li>§ 11. Reisekostnader</li><li>§ 12. Forfall, purregebyr og forsinkelsesrenter</li><li>§ 13. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2013-07-01-821" id="dokument"><h1>Forskrift om gebyrer for Norsk Akkrediterings tjenester</h1><article class="legalArticle" data-lovdata-URL="LTI/forskrift/2013-07-01-821/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt</span></h2><article class="legalP" id="paragraf-1-ledd-1">Denne forskrift inneholder nærmere regler om betaling for de tjenester som utføres av Norsk Akkreditering. I sitt arbeid vil Norsk Akkreditering dessuten benytte innleide uavhengige bedømmere og innleie av nødvendig utstyr og tjenester. Betaling for dette omfattes også av forskriften.</article></article><article class="legalArticle" data-lovdata-URL="LTI/forskrift/2013-07-01-821/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gebyrtyper</span></h2><article class="legalP" id="paragraf-2-ledd-1">Søknadsgebyr skal dekke kostnader ved innledende kontakt med søker, registrering av søknaden og vedlagt dokumentasjon. Gebyr for søknad om ny akkreditering faktureres når virksomheten ikke tidligere er akkreditert for angjeldende akkrediteringsstandard eller når søknaden gjelder godkjenning etter OECDs ordning for god laboratoriepraksis (GLP) og søker ikke har slik godkjenning fra før eller når søknaden gjelder akkreditering som miljøkontrollør og søker ikke tidligere har slik akkreditering. Søknadsgebyr for utvidelse faktureres når virksomheten søker om utvidelse av en tidligere gitt akkreditering.</article><article class="legalP" id="paragraf-2-ledd-2">Saksbehandlingsgebyr omfatter de kostnader Norsk Akkreditering og deres innleide eksterne bedømmere har i forbindelse med behandlingen av en søknad samt oppfølgning av og ekstraordinær eller gjentatt saksbehandling knyttet til eksisterende akkrediteringer. Gebyret omfatter blant annet organisering av bedømmerlag, forberedelse, gjennomføring, rapportering og oppfølgning av bedømmingsbesøk herunder nødvendig deltakelse for å observere søkers arbeid. Gebyret skal dessuten dekke utgifter knyttet til leie av nødvendig utstyr og tjenester i tilknytning til dette samt gjennomføring av konsultasjoner/møter.</article><article class="legalP" id="paragraf-2-ledd-3">Årsgebyr skal dekke kostnader knyttet til administrasjon av akkrediteringer gitt av Norsk Akkreditering, herunder løpende kontakt med det akkrediterte organet.</article></article><article class="legalArticle" data-lovdata-URL="LTI/forskrift/2013-07-01-821/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr for laboratorier</span></h2><article class="legalP" id="paragraf-3-ledd-1">Søknadsgebyr:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Kr 10&#xa0;000 for søknad om ny akkreditering.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Kr 3&#xa0;000 for søknad om utvidelse av tidligere gitt akkreditering.</article></article></li></ul></article><article class="legalP" id="paragraf-3-ledd-2">Saksbehandling: Timebetaling, samt betaling for Norsk Akkrediterings utgifter ved leie av nødvendig utstyr og tjenester.</article><article class="legalP" id="paragraf-3-ledd-3">Årsgebyr for laboratorier er kr 3&#xa0;000 pr. område. Områdeinndelingen fremgår av vedlegg til søknadsskjema. For laboratorier som har vært akkreditert en del av året, multipliseres årsgebyret med den brøkdelen av året akkrediteringen har vart.</article></article><article class="legalArticle" data-lovdata-URL="LTI/forskrift/2013-07-01-821/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sertifiseringsorgan</span></h2><article class="legalP" id="paragraf-4-ledd-1">Søknadsgebyr:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Kr 10&#xa0;000 for søknad om ny akkreditering.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Kr 3&#xa0;000 for søknad om utvidelse av tidligere gitt akkreditering.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">Det søkes separat og innvilges separat akkreditering for områdene produktsertifisering, sertifisering av styringssystemer og personellsertifisering.</article></article></li></ul></article><article class="legalP" id="paragraf-4-ledd-2">Saksbehandling: Tilsvarende beregning av gebyr som i § 3 annet ledd.</article><article class="legalP" id="paragraf-4-ledd-3">Årsgebyr for sertifiseringsorgan innen området styringssystemer og personellsertifisering er basert på omsetningen knyttet til akkreditert sertifiseringsvirksomhet. Årsgebyret for personellsertifisering beregnes separat. Utgifter til prøving og inspeksjon inngår ikke i beregningsgrunnlaget dersom det dreier seg om akkreditert prøving og inspeksjon. I motsatt fall inngår slike utgifter i beregningsgrunnlaget. Reisekostnader inngår ikke i beregningsgrunnlaget. Gebyret beregnes som følger:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">1,0&#xa0;% av de første 5 mill. kroner i omsetning</article></article></li><li data-li-identifier="b)" data-name="b)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">0,5&#xa0;% for den delen av omsetningen som overstiger 5 mill. kroner.</article></article></li></ul></article><article class="legalP" id="paragraf-4-ledd-4">Minimum årsgebyr er kr 10&#xa0;000. For sertifiseringsorgan som har vært akkreditert en del av året, multipliseres årsgebyret med den brøkdelen av året akkrediteringen har vart. Årsgebyret skal baseres på regnskap for foregående år. Norsk Akkreditering kan kreve at regnskapet skal bekreftes av revisor. Det vil i den enkelte akkreditering bli fastsatt nærmere bestemmelser om betaling av årsgebyret.</article><article class="legalP" id="paragraf-4-ledd-5">Årsgebyr for sertifiseringsorgan for produktsertifisering er kr 10&#xa0;000. For sertifiseringsorgan som har vært akkreditert en del av året, multipliseres årsgebyret med den brøkdelen av året akkrediteringen har vart.</article></article><article class="legalArticle" data-lovdata-URL="LTI/forskrift/2013-07-01-821/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">GLP-godkjenning</span></h2><article class="legalP" id="paragraf-5-ledd-1">Tilsvarende beregning av gebyr som for laboratorium. Årsgebyret er kr 3&#xa0;000 for hvert ekspertiseområde laboratoriet har godkjennelse for, inndelt i henhold til vedlegg til søknadsskjema. Dersom Norsk Akkreditering blir anmodet av norske myndigheter om å utføre inspeksjon, svarer laboratoriet de samme gebyrene som når det selv søker.</article></article><article class="legalArticle" data-lovdata-URL="LTI/forskrift/2013-07-01-821/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Inspeksjonsorgan</span></h2><article class="legalP" id="paragraf-6-ledd-1">Tilsvarende beregning av gebyr som for laboratorium.</article></article><article class="legalArticle" data-lovdata-URL="LTI/forskrift/2013-07-01-821/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Verifikasjonsorganer for klimakvoter</span></h2><article class="legalP" id="paragraf-7-ledd-1">Tilsvarende bergning av gebyr som for laboratorium.</article></article><article class="legalArticle" data-lovdata-URL="LTI/forskrift/2013-07-01-821/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Miljøkontrollør i henhold til EMAS-ordningen</span></h2><article class="legalP" id="paragraf-8-ledd-1">Tilsvarende beregning av gebyr som for sertifiseringsorgan for styringssystemer.</article><article class="legalP" id="paragraf-8-ledd-2">Dersom det samtidig søkes om akkreditering eller utvidelse av akkreditering som sertifiseringsorgan for styringssystemer, svares kun ett søknadsgebyr.</article><article class="legalP" id="paragraf-8-ledd-3">Dersom miljøkontrolløren samtidig er akkreditert som sertifiseringsorgan for styringssystemer, svares kun ett årsgebyr basert på den samlede omsetningen innenfor de to aktivitetene.</article><article class="legalP" id="paragraf-8-ledd-4">For Norsk Akkrediterings lovpålagte overvåking av i utlandet akkrediterte miljøkontrollørers aktivitet i Norge, svares saksbehandlingsgebyr i henhold til § 3 annet ledd.</article></article><article class="legalArticle" data-lovdata-URL="LTI/forskrift/2013-07-01-821/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Manglende fremdrift i søknadsprosessen mv.</span></h2><article class="legalP" id="paragraf-9-ledd-1">Påløpt gebyr bortfaller ikke selv om søknaden blir trukket av søker. Dersom ikke pålegg fra Norsk Akkreditering følges opp innen fastsatte frister eller dersom søkeren i løpet av 6 måneder ikke har kommet videre i søknadsprosessen, kan Norsk Akkreditering avslå søknaden uten at påløpt gebyr bortfaller.</article></article><article class="legalArticle" data-lovdata-URL="LTI/forskrift/2013-07-01-821/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Timepris</span></h2><article class="legalP" id="paragraf-10-ledd-1">For Norsk Akkrediterings saksbehandlere og bedømmere er det en fast pris på kr 1&#xa0;145. Ved innleie av eksternt personell vil timeprisen avhenge av den kontrakt Norsk Akkreditering inngår med disse. Denne timeprisen må ikke ligge vesentlig over det som i relevante miljøer oppfattes som rimelig betaling for den aktuelle kompetansen. Dersom Norsk Akkreditering har grunn til å anta at timeprisen vil bli høyere enn kunden måtte vente, skal Norsk Akkreditering spørre kunden om det er ønskelig at kontrakt inngås. Ved innleie av eksternt personell kommer det i tillegg et administrasjons- og harmoniseringsgebyr på kr 100 pr. time.</article><article class="legalP" id="paragraf-10-ledd-2">For Norsk Akkrediterings egne og innleide bedømmere vil reisetid bli fakturert med 50&#xa0;% av regulær timepris.</article></article><article class="legalArticle" data-lovdata-URL="LTI/forskrift/2013-07-01-821/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reisekostnader</span></h2><article class="legalP" id="paragraf-11-ledd-1">Reiseutgifter i tilknytning til tjenester som nevnt i denne forskrift belastes søker i samsvar med statens satser.</article></article><article class="legalArticle" data-lovdata-URL="LTI/forskrift/2013-07-01-821/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forfall, purregebyr og forsinkelsesrenter</span></h2><article class="legalP" id="paragraf-12-ledd-1">Gebyr skal betales etter faktura fra Norsk Akkreditering.</article><article class="legalP" id="paragraf-12-ledd-2">Ved for sen betaling kreves purregebyr i henhold til forskrift 14. juli 1989 nr. 562 til inkassoloven m.m.</article><article class="legalP" id="paragraf-12-ledd-3">Ved betaling etter forfallsdato, beregnes forsinkelsesrenter med den sats som er fastsatt i henhold til lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2013-07-01-821/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks. Fra samme tidspunkt oppheves forskrift 19. desember 2007 nr. 1655 om gebyrer for Norsk Akkrediterings tjenester.</article></article><section class="section" id="kapittel-1" data-lovdata-URL="LTI/forskrift/2013-07-01-821/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2013 hefte 15 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">I forskriften skal alle forekomster av institusjonsnavnet «Norsk Akkreditering» med unntak av § 13 rettes til «<i>Norsk akkreditering</i>».</article></section></main></body></html>