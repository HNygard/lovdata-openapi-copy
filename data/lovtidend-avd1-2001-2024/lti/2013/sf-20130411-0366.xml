<!DOCTYPE html><html lang="no"><head><title>Forskrift om eksamen ved Luftkrigsskolen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-04-11-366</dd><dt class="dokid">DokumentID</dt><dd class="dokid">LTI/forskrift/2013-04-11-366</dd><dt class="ministry">Departement</dt><dd class="ministry"><ul><li>Forsvarsdepartementet</li><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 5 s 885</dd><dt class="dateInForce">I kraft fra</dt><dd class="dateInForce">2013-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-09-11-1685</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li><li>forskrift/2005-12-16-1575</li></ul></dd><dt class="dateOfPublication">Kunngjort</dt><dd class="dateOfPublication">2013-04-16 14:15</dd><dt class="journalNumber">Journalnummer</dt><dd class="journalNumber">2013-0311</dd><dt class="titleShort">Korttittel</dt><dd class="titleShort">Forskrift om eksamen ved LKSK</dd><dt class="title">Tittel</dt><dd class="title">Forskrift om eksamen ved Luftkrigsskolen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skolesjefen ved Luftkrigsskolen 11. april 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9 syvende ledd og forskrift 16. desember 2005 nr. 1575 om delvis innlemming av Forsvarets høyskoler under lov 1. april 2005 nr. 15 om universiteter og høyskoler.</dd><dt class="refid">RefID</dt><dd class="refid">forskrift/2013-04-11-366</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Luftkrigsskolen<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Beskrivelse av eksamen</li><li>§ 4. Oppmelding til eksamen</li><li>§ 5. Gjennomføring av skriftlig eksamen</li><li>§ 6. Hjelpemidler til eksamen</li><li>§ 7. Vilkår for å få gå opp til eksamen</li><li>§ 8. Sensur</li><li>§ 9. Karakterer</li><li>§ 10. Vitnemål og uttalelser</li><li>§ 11. Kunngjøring av eksamensresultater</li><li>§ 12. Rett til å fortsette studiet</li><li>§ 13. Særordninger</li><li>§ 14. Sykdom under eksamen</li><li>§ 15. Vitnemål</li><li>§ 16. Begrunnelse for og klage på karakterfastsetting</li><li>§ 17. Adgang til å forbedre karakteren</li><li>§ 18. Klage over formelle feil ved eksamen</li><li>§ 19. Fusk</li><li>§ 20. Overprøving av eksamensforskriftene</li><li>§ 21. Utfyllende bestemmelser</li><li>§ 22. Endringer i forskriftene</li><li>§ 23. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-04-11-366" id="dokument"><h1>Forskrift om eksamen ved Luftkrigsskolen</h1><article class="legalArticle" data-lovdata-URL="LTI/forskrift/2013-04-11-366/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for utdanningen ved Luftkrigsskolen (LKSK). Forskriften omfatter alle eksamener, prøver, bedømmelser, vurderinger og lignende innenfor alle fag, emner, delemner og kurs når resultatet fremgår på, eller inngår som beregningsgrunnlag for karakterutskrift eller vitnemål for bachelorgradsutdanningen eller deler av den.</article><article class="legalP" id="paragraf-1-ledd-2">I bestemmelser om Rett til å fortsette i studiet, § 12, gjelder også kravene til obligatoriske oppgaver som en forutsetning for å kunne gå opp til eksamen/deleksamen. Vurderingene og karakteren i <i>militært forhold (skikkethet som militær leder)</i> kommer i tillegg til karakterene som inngår i bachelorgraden og den er en forutsetning for å få bachelorgraden.</article><article class="legalP" id="paragraf-1-ledd-3">Eksamen i fag som ikke inngår i bachelorgraden, eller emner på dette nivået, reguleres også av denne forskrift, Forsvarets utdanningsdirektiver og Luftkrigsskolens skolereglement.</article><article class="legalP" id="paragraf-1-ledd-4">Denne forskriften gjelder i tillegg til lov 1. april 2005 nr. 15 om universiteter og høyskoler (universitets- og høyskoleloven) og i tillegg til bestemmelser om eksamen og vurdering i rammeplaner for studiene på Luftkrigsskolen.</article><article class="legalP" id="paragraf-1-ledd-5">Der det ikke er fullt samsvar mellom Forsvarets utdanningsdirektiver og universitets- og høyskoleloven (UH-loven), skal intensjonen i UH-loven følges på områder som fremgår av forskrift 16. desember 2005 nr. 1575 om delvis innlemming av Forsvarets høyskoler under lov 1. april 2005 nr. 15 om universiteter og høyskoler. På samme måte skal bestemmelser om eksamen og sensur i nasjonale rammeplaner gå foran bestemmelser i denne forskriften.</article><article class="legalP" id="paragraf-1-ledd-6">Forskriften gjelder ikke for eksamener som Luftkrigsskolens kadetter tar ved andre høgskoler. I slike tilfeller gjelder vedkommende høyskoles eksamensbestemmelser.</article></article><article class="legalArticle" data-lovdata-URL="LTI/forskrift/2013-04-11-366/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true">1. <i>Eksamen</i></article><article class="legalP" id="paragraf-2-ledd-1">Med eksamen menes i denne forskriften skriftlig og/eller muntlig individuell eller gruppevis prøve i et emne eller en del av et emne, presentasjon av praktisk oppgave, semesteroppgave, bacheloroppgave, demonstrasjon av egenferdighet eller innlevert rapport om utført laboratorie- eller prosjektarbeid som inngår i sluttvurderingen av et emne eller som gir grunnlag for fastsettelse av selvstendig karakter på vitnemålet. Begrepet skriftlig eksamen omfatter også eksamener der det benyttes datamaskin. Eksamen skal normalt avlegges i form av individuell prøving. Gruppeeksamen kan benyttes for mindre deler av studiet.</article> <article class="defaultP" margin-top="true">2. <i>Mappevurdering</i></article><article class="legalP" id="paragraf-2-ledd-2">Mappevurdering er vurdering av en samling tekster som er produsert i en viss periode, og som skal danne grunnlag for sluttvurdering med fastsettelse av endelig karakter. Prosess for utvelgelse av hvilke kadettarbeid som mappen skal bestå av i sluttvurderingen, skal gå fram av fagplanen. Luftkrigsskolens faglige styre kan fastsette utfyllende regler for mappeevaluering.</article> <article class="defaultP" margin-top="true">3. <i>Ordinær eksamen</i></article><article class="legalP" id="paragraf-2-ledd-3">Ordinær eksamen er den eksamenen som holdes i et fag, emne eller delemne første gang.</article> <article class="defaultP" margin-top="true">4. <i>Utsatt eksamen</i></article><article class="legalP" id="paragraf-2-ledd-4">Eksamen for kadetter som hadde gyldig fravær ved ordinær eksamen.</article> <article class="defaultP" margin-top="true">5. <i>Ny eksamen</i></article><article class="legalP" id="paragraf-2-ledd-5">Eksamen for kadetter som ikke bestod ved siste ordinære eksamen (kontinuasjon).</article> <article class="defaultP" margin-top="true">6. <i>Deleksamen</i></article><article class="legalP" id="paragraf-2-ledd-6">Noen emner omfatter deleksamener som er fastsatt i fagplanen. Også delemner med egen karakter på vitnemålet kan ha deleksamener fastsatt i fagplanen. Karakteren i emnet/delemnet blir fastsatt på grunnlag av karakterene i deleksamenene (jf. § 9). Opplysninger om hvordan slike sammensatte karakterer beregnes, skal gå klart frem av fagplanen.</article> <article class="defaultP" margin-top="true">7. <i>Prøveeksamen</i></article><article class="legalP" id="paragraf-2-ledd-7">Det kan gis forskjellige prøver i tillegg til dem som har innflytelse på endelig karakterer på vitnemålet. Det kan være prøveeksamener, tentamener, innleveringer, forprøver og andre betegnelser. Slike vurderingsformer skal omtales i fagplanen senest fra studieårets begynnelse hvis resultatet også kan være avgjørende for kadettenes adgang til å gå opp til ordinær eksamen.</article> <article class="defaultP" margin-top="true">8. <i>Rammeplan</i></article><article class="legalP" id="paragraf-2-ledd-8">Planer for studier der overordnet myndighet har fastsatt nasjonale rammer for innholdet i studiene. Studiene er nærmere konkretisert i studieprogram og fagplaner.</article> <article class="defaultP" margin-top="true">9. <i>Studieprogram</i></article><article class="legalP" id="paragraf-2-ledd-9">Beskriver hvilke fag og moduler graden består av, samt omfanget av disse.</article> <article class="defaultP" margin-top="true">10. <i>Fagplan</i></article><article class="legalP" id="paragraf-2-ledd-10">Med utgangspunkt i en godkjent rammeplan gir fagplanen en nærmere konkretisering av faglig innhold i alle emnene i et studieprogram og beskriver organiseringen av studiet, studieprogresjon, arbeids- og undervisningsformer, eventuelle praksisformer og forholdet mellom teori og praksis og vurderingsordningene.</article> <article class="defaultP" margin-top="true">11. <i>Emnebeskrivelse</i></article><article class="legalP" id="paragraf-2-ledd-11">Betegnelsen på den detaljerte delen av en fagplan som gjelder et avsluttende emne/delemne. Emnebeskrivelsen er en konkretisering av emnet, og gir opplysninger om emnets mål, innhold, arbeids- og undervisningsformer og om eksamens-/vurderingsordningen i emnet. Hvis det er flere deleksamener i et emne, skal den innbyrdes vektingen eller sammenhengen mellom deleksamenene oppgis.</article> <article class="defaultP" margin-top="true">12. <i>Studiepoeng</i></article><article class="legalP" id="paragraf-2-ledd-12">Omfanget av et fag, emne eller kurs i universitets- og høgskolesystemet måles i studiepoeng. 60 studiepoeng tilsvarer ett års normal arbeidsinnsats på heltid for en kadett.</article> <article class="defaultP" margin-top="true">13. <i>Kandidatnummer</i></article><article class="legalP" id="paragraf-2-ledd-13">Alle kandidatene som er meldt opp til en eksamen, uansett type eksamen, får tildelt et tilfeldig valgt kandidatnummer for hver eksamen. Kandidatnummeret tildeles før eksamensoppgaven deles ut.</article> <article class="defaultP" margin-top="true">14. <i>Eksamensråd</i></article><article class="legalP" id="paragraf-2-ledd-14">Ved Luftkrigsskolen skal <i>Eksamensrådet</i> være et rådgivende organ for skolesjefen. Eksamensrådet behandler spørsmål om eksamen, sensur og klager hvor løsningen ikke følger direkte av forskriften. Eksamensrådet består av dekan (leder), kullsjef, tillitsvalgt for kadettene og tiltredende medlemmer etter behov. Eksamensrådet delegeres beslutningsmyndighet i enkeltsaker som angår utsettelse av eksamen, fritak for fag/eksamener og tilsvarende saker av rutinemessig karakter.</article> <article class="defaultP" margin-top="true">15. <i>Skoleråd</i></article><article class="legalP" id="paragraf-2-ledd-15">Ved Luftkrigsskolen skal <i>Skolerådet</i> være et rådgivende organ for skolesjefen i saker som angår alle skolemessige forhold vedrørende kadetter som ikke behandles av eksamensrådet. Det er Sjef for Luftkrigsskolen som har avgjørelsesmyndighet i de saker som Skoleråd behandler.</article><article class="legalP" id="paragraf-2-ledd-16">Skolerådet ved Luftkrigsskolen skal bestå av 4 faste personer:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-16-punkt-1"><article class="legalP" id="paragraf-2-ledd-16-punkt-1-ledd-1">Sjef Skolestab (leder)</article></article></li><li data-li-identifier="-" data-name="-"><article class="listArticle" id="paragraf-2-ledd-16-punkt-2"><article class="legalP" id="paragraf-2-ledd-16-punkt-2-ledd-1">Gjeldende kullsjef</article></article></li><li data-li-identifier="-" data-name="-"><article class="listArticle" id="paragraf-2-ledd-16-punkt-3"><article class="legalP" id="paragraf-2-ledd-16-punkt-3-ledd-1">En sivil ansatt i undervisningsstilling/vitenskapelig stilling</article></article></li><li data-li-identifier="-" data-name="-"><article class="listArticle" id="paragraf-2-ledd-16-punkt-4"><article class="legalP" id="paragraf-2-ledd-16-punkt-4-ledd-1">Sekretær.</article></article></li></ul></article><article class="legalP" id="paragraf-2-ledd-17">Øvrige fagpersoner kalles inn til Skoleråd ved behov for å gi innspill/uttalelser som Skoleråd trenger. Skolerådet skal legge frem sin anbefaling for Skolesjef som tar den endelige avgjørelsen.</article></article><article class="legalArticle" data-lovdata-URL="LTI/forskrift/2013-04-11-366/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beskrivelse av eksamen</span></h2><article class="legalP" id="paragraf-3-ledd-1">En eksamen kan omfatte et emne, ett eller flere delemner slik det er beskrevet i fagplanen. Av fagplanen skal det fremgå om det brukes gradert karakterskala eller karakterene <i>bestått</i> eller <i>ikke bestått</i>, eksamenenes omfang målt i studiepoeng og hvordan eksamenen inngår i karakteren på vitnemålet.</article><article class="legalP" id="paragraf-3-ledd-2">Følgende opplysninger må gis senest 3 uker før eksamensperioden begynner eller 3 uker før eksamensdagen (gjelder eksamensdager utenom eksamensperioder):<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">eksamensform (skriftlig, muntlig, ev. kombinasjon av flere eksamensformer)</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">varighet av eksamen</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">individuell- eller gruppevis eksamen</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">tillatelse til å bruke hjelpemidler, i tilfelle hvilke.</article></article></li></ul></article><article class="legalP" id="paragraf-3-ledd-3">Ved gruppeeksamener kan det fastsettes at karakterene skal gis individuelt på grunnlag av resultatet av gruppeeksamenen justert med resultatet etter individuell muntlig eksamen. Slike ordninger må fremgå av fagplanen.</article></article><article class="legalArticle" data-lovdata-URL="LTI/forskrift/2013-04-11-366/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppmelding til eksamen</span></h2><article class="legalP" id="paragraf-4-ledd-1">Kadettene blir kollektivt oppmeldt til ordinær eksamen i obligatoriske emner. Oppmelding til utsatt eksamen (§ 2 pkt. 4) og ny eksamen (kontinuasjon) (§ 2 pkt. 5) skjer automatisk første gang, med mindre kadetten skriftlig søker om utsettelse. Ved mer enn to stryk vises det til § 12 Rett til å fortsette studiet. Hvis behandlingen i Skoleråd gir adgang til nytt forsøk, avtaler kadetten oppmelding med administrasjonen. Kadettene har selv ansvaret for at de er meldt opp til eksamen i andre tilfeller enn ordinær eksamen og første gangs ny eller utsatt eksamen.</article></article><article class="legalArticle" data-lovdata-URL="LTI/forskrift/2013-04-11-366/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gjennomføring av skriftlig eksamen</span></h2><article class="legalP" id="paragraf-5-ledd-1">På skriftlige eksamensoppgaver skal følgende opplysninger alltid angis: emnets/delemnets navn og eventuelt nummer/emnekode, eksamensdato, varigheten av eksamen, hvilke hjelpemidler kadettene kan ha ved eksamen og hvor mange studiepoeng eksamenen dekker. Dette skal være i samsvar med det som står i emnebeskrivelsen.</article><article class="legalP" id="paragraf-5-ledd-2">Ved skriftlige individuelle eksamener skal faglærer/fagansvarlig utarbeide 2 ulike sett med eksamensoppgaver til eksamensdagen. Disse leveres til skolens eksamensansvarlig/eksamenssekretær. Eksamensansvarlig avklarer med sensor om hvilket sett som skal benyttes. Eksamensansvarlig sørger for at det eksamenssettet som sensor har valgt, trykkes opp i tilstrekkelig antall og forsegles i en konvolutt. Det andre settet oppbevares i egen forseglet konvolutt.</article><article class="legalP" id="paragraf-5-ledd-3">Ved alle skriftlige eksamener skal det lages en standard omslagsside for å sikre ensartet informasjon om oppgaven, hvilke hjelpemidler som er tillatt og tidsfrist for innlevering. Minimumskravene til en slik omslagsside er beskrevet i Luftkrigsskolens skolereglement.</article><article class="legalP" id="paragraf-5-ledd-4">Ved skriftlig individuell eksamen skal faglærer være tilgjengelig for spørsmål under hele eksamen.</article> <article class="defaultP" margin-top="true">1. <i>Ordensregler for individuell skriftlig skoleeksamen:</i><ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">Kadettene skal møte i god tid før kunngjort starttidspunkt. Kadetter som møter for sent, gis anledning til å avlegge eksamen med sluttidspunkt som bestemt for de øvrige, forutsatt at oppmøte skjer innen 1 time etter starttidspunkt. Dette medfører at ingen får avslutte sin eksamen og forlate eksamenslokalet uten ledsager, før tidligst 1 time etter starttidspunktet. Oppmøte senere enn en time etter kunngjort starttid regnes som «ikke møtt», (dvs. ikke bestått eksamen). Kadetten(e)s nærmeste militære foresatte skal i tilfelle fravær/for sent oppmøte informeres om forholdet.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">Når kadettene er på plass i eksamenslokalet, skal en ansvarshavende inspektør kontrollere tillatte hjelpemidler, kadettenes bord, matpakker og lignende. De skal påse at alt som ikke er tillatt å ha på, ved eller under bordene blir innlevert/plassert foran eller bak i eksamenslokalet. Dette gjelder også skolevesker og poser. Kadettene skal selv undersøke og fjerne fra sine lommer alt som kan betraktes som ulovlige hjelpemidler.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">Før eksamen tar til, deler inspektørene ut kladdeark og innføringsark. Det skal bare skrives på innføringsarkets ene side. På første og siste side i besvarelsen skal alle rubrikkene være fylt ut. På de resterende sider kan ut- og innleveringstidene sløyfes. Samtlige kladdeark skal være stemplet med skolens stempel.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">Når alt er klart skal ansvarshavende inspektør bryte konvolutten(e) med oppgaver. Med inspektørenes hjelp deles disse ut til kadettene, som fra nå av ikke skal snakke sammen. Når samtlige oppgaver er utlevert (og eventuelt gjennomgått), skal eksamen erklæres å være begynt og klokkeslett noteres som utleveringstid. Tid for eksamens begynnelse og seneste innleveringstid føres på tavlen i eksamenslokalet.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">Når en kadett trenger skrivemateriell eller har andre behov, påkaller vedkommende inspektørens oppmerksomhet ved å rekke opp en hånd. Kadetten må ikke reise seg eller forlate plassen sin før inspektøren har gitt tillatelse til det. Dette gjelder også ved innlevering av besvarelsen. Lån av hjelpemidler mellom kadettene skal unngås, men kan unntaksvis kun foregå via inspektør og kun hvis et utilstrekkelig antall hjelpemidler skyldes omstendigheter som den enkelte kadett ikke kan lastes for.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-6"><article class="legalP" id="paragraf-5-ledd-4-punkt-6-ledd-1">Det er ikke tillatt for en inspektør å gå ut med mer enn 1 kadett om gangen, uansett om kadetter i samme rom har forskjellige eksamensfag. Inspektørene må sørge for at kadettene holdes absolutt isolert. Lufteturene gjøres kortest mulig, og ikke over 10 minutter.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-7"><article class="legalP" id="paragraf-5-ledd-4-punkt-7-ledd-1">En av inspektørene skal minne kadettene om tiden, første gang når det er en time igjen og andre gang når det er 15 minutter igjen av eksamenstiden.</article></article></li></ul></article> <article class="defaultP" margin-top="true">2. <i>Særegent for skriftlige individuelle skoleeksamener der besvarelsen skrives for hånd:</i><ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-8"><article class="legalP" id="paragraf-5-ledd-4-punkt-8-ledd-1">Før besvarelsen leveres, skal kadetten påse at: <ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-8-ledd-1-punkt-1"><article class="legalP" id="paragraf-5-ledd-4-punkt-8-ledd-1-punkt-1-ledd-1">rubrikken øverst på hvert enkelt ark er korrekt utfylt</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8-ledd-1-punkt-2"><article class="legalP" id="paragraf-5-ledd-4-punkt-8-ledd-1-punkt-2-ledd-1">kadettens navn ikke finnes på noen av de innleverte papirer</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8-ledd-1-punkt-3"><article class="legalP" id="paragraf-5-ledd-4-punkt-8-ledd-1-punkt-3-ledd-1">innføringsarkene er splittet i henholdsvis hvit, gul og rød del, og heftet sammen i riktig rekkefølge (en hvit, en gul og en rød besvarelse)</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8-ledd-1-punkt-4"><article class="legalP" id="paragraf-5-ledd-4-punkt-8-ledd-1-punkt-4-ledd-1">hvis kandidaten leverer kladd, skal denne vedlegges den hvite kopien</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8-ledd-1-punkt-5"><article class="legalP" id="paragraf-5-ledd-4-punkt-8-ledd-1-punkt-5-ledd-1">alt utlevert eksamensmateriell blir innlevert</article></article></li></ul></article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-9"><article class="legalP" id="paragraf-5-ledd-4-punkt-9-ledd-1">Dersom en kadett ikke er ferdig med innføringen når eksamenstiden er over, skal dette anføres på innføringsarket og henvises til fortsettelse på kladd som vedlegges. Kadetten underretter inspektøren om dette ved innleveringen. En av inspektørene tar imot besvarelsene og de øvrige papirer, og kontrollerer at det som er nevnt ovenfor er utført. Når dette er funnet i orden, kan kadetten gis tillatelse til å forlate eksamenslokalet.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-10"><article class="legalP" id="paragraf-5-ledd-4-punkt-10-ledd-1">Ved innlevering av eksamensbesvarelsen skal originalen og første kopi heftes sammen og leveres inn til Luftkrigsskolen, mens siste kopi beholdes av kadetten.</article></article></li></ul></article> <article class="defaultP" margin-top="true">3. <i>Særegent for skriftlige individuelle skoleeksamener der besvarelsen skrives på PC:</i></article><article class="legalP" id="paragraf-5-ledd-5">Ved behov opprettes nye brukerprofiler og et helt nytt og unikt brukerområde til eksamensdagen, for å unngå at kadettene kan benytte seg av sine opprinnelige brukerområder eller benytte internett (dersom dette skal være utilgjengelig). Denne prosedyren skal også forhindre at kadettene kan sende elektronisk post til hverandre under eksamenstiden. Andre former for elektronisk gjennomføring kan også brukes, så lenge det sikrer at kadettene ikke får tilgang på hjelpemidler de ikke skal ha. Dette må reguleres i det enkelte tilfelle.</article><article class="legalP" id="paragraf-5-ledd-6">Besvarelser som leveres i papirversjon, skal skrives ut i 3 eksemplarer. Dersom kadettene ikke har anledning til å samarbeide under eksamenen, skal en inspektør følge kadettene under henting av utskriften.</article> <article class="defaultP" margin-top="true">4. <i>Gjeldende for alle skriftlige eksamener der besvarelsen skrives på PC:</i></article><article class="legalP" id="paragraf-5-ledd-7">Det må komme klart frem på eksamensoppgaven om kadettene skal levere inn sin besvarelse på papir, og/eller om den skal leveres elektronisk.</article><article class="legalP" id="paragraf-5-ledd-8">Det bør benyttes en dokumentmal som inneholder en opplysningsrubrikk hvor kadettens eksamensnummer, antall sider, dato og fag kan påføres.</article></article><article class="legalArticle" data-lovdata-URL="LTI/forskrift/2013-04-11-366/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hjelpemidler til eksamen</span></h2><article class="legalP" id="paragraf-6-ledd-1">Tillatte hjelpemidler skal fremgå av fagplanen. Endringer må være kunngjort senest 3 uker før eksamensdag. Det skal også fremgå av eksamensoppgaven hvilke hjelpemidler som er tillatt. Dersom ikke annet er opplyst, har kandidaten selv ansvar for å medbringe tillatte hjelpemidler. Hjelpemidler som tillater kommunikasjon med andre (mobiltelefon og lignende), eller avgir støy (musikkspiller, radio etc.), tillates ikke i eksamenslokaler. Faglærer kan fastsette begrensninger mht. tillatte kalkulatortyper. Slik avgrensning må være klart definert, og skolen må etablere et tilfredsstillende godkjennings- og kontrollapparat.</article><article class="legalP" id="paragraf-6-ledd-2">Når trykte hjelpemidler er tillatt, skal disse være fri for egne notater, med mindre annet er opplyst. Skolen kan kreve at slike hjelpemidler blir innlevert for kontroll minst 2 dager før eksamen, med utlevering sammen med eksamensoppgaven. Dette gjelder også hjelpemidler som er tillatt etter særordning.</article><article class="legalP" id="paragraf-6-ledd-3">Besittelse av ulovlige hjelpemidler etter at eksamen er igangsatt betraktes som fusk, selv om det ikke er påvist at hjelpemidlet har vært i bruk.</article></article><article class="legalArticle" data-lovdata-URL="LTI/forskrift/2013-04-11-366/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vilkår for å få gå opp til eksamen</span></h2><article class="legalP" id="paragraf-7-ledd-1">Kadetter som ikke har levert og fått godkjent obligatoriske innleveringer der krav om godkjenning er fastsatt i fagplanen, får ikke adgang til å gå opp til eksamen i emnet. Hvis kandidaten ut fra normal studieprogresjon skulle ha tatt eksamen, regnes dette likevel som første forsøk med strykkarakter som resultat. Ny eksamen (kontinuasjon) regnes som annet (siste) forsøk, jf. § 12 Rett til å fortsette studiet.</article></article><article class="legalArticle" data-lovdata-URL="LTI/forskrift/2013-04-11-366/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sensur</span></h2><article class="legalP" id="paragraf-8-ledd-1">Sensuren skal foreligge innen 3 uker (arbeidsuker) hvis ikke særlige grunner gjør det nødvendig å bruke mer tid. Det kan gjøres unntak for enkelteksamener eller når det ikke er mulig å skaffe det antall kvalifiserte sensorer som er nødvendig for å avvikle sensuren på tre uker. Jf. lov om universiteter og høyskoler § 3-9.</article><article class="legalP" id="paragraf-8-ledd-2">Det skal som hovedregel benyttes ekstern sensor ved alle eksamener. Ved ny sensurering etter klage, jf. § 5-2 og § 5-3 i lov om universiteter og høyskoler, benyttes minst to nye sensorer, hvorav minst én ekstern. Ytterligere bestemmelser om sensurering er gitt i Luftkrigsskolens skolereglement og i skolereglementets vedlegg E, <i>Bestemmelser for gjennomføring av sensur ved Luftkrigsskolen og Luftforsvarets krigsskoleutdanning</i>.</article></article><article class="legalArticle" data-lovdata-URL="LTI/forskrift/2013-04-11-366/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Karakterer</span></h2><article class="legalP" id="paragraf-9-ledd-1">Endelig karakter i emner og delemner som ut fra fagplanen skal på vitnemålet, fastsettes på grunnlag av eksamener, deleksamener og/eller andre vurderingsordninger slik fagplanen angir.</article> <article class="defaultP" margin-top="true">1. <i>Karaktersystem</i></article><article class="legalP" id="paragraf-9-ledd-2">Det er anledning til å bruke bestått/ikke bestått i stedet for gradert skala. <table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Generell, ikke fagspesifikk beskrivelse av vurderingskriterier</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller de faglige minimumskravene. Kandidaten viser både Manglende vurderingsevne og selvstendighet.</td></tr></tbody></table></article><article class="legalP" id="paragraf-9-ledd-3">Karakterene gis i utgangspunktet relatert til målet med faget. Den enkelte skole kan i sitt skolereglement presisere den kvalitative beskrivelse av vurderingskriterier nærmere, og gi videre retningslinjer for bruk av skalaen.</article> <article class="defaultP" margin-top="true">2. <i>Utregning av karakter (i fag med flere deleksamener)</i></article><article class="legalP" id="paragraf-9-ledd-4">I karaktersystemet skal bokstavene konverteres til tall for utregning av samlet karakter/hovedkarakter. I fag hvor det er flere (del)eksamener, skal karakterer fra disse deleksamenene benyttes som selvstendige karakterer i utregning av samlet karakter/hovedkarakter. En sammenslåing av karakterer fra deleksamener til én stor felles karakter i faget/modulen, vil medføre en «vasking» av de ulike mindre eksamenskarakterene.</article> <article class="defaultP" margin-top="true">3. <i>Utregning av hovedkarakter</i></article><article class="legalP" id="paragraf-9-ledd-5">Det skal gis en hovedkarakter som er et vektet gjennomsnitt av oppnådde resultater i de enkelte elementer i utdanningen. Hovedkarakter angis både med bokstavkarakter og med et tall med to desimaler. Vanlige forhøyningsregler gjelder. Dersom kandidaten stryker til eksamen, men ved ny prøve oppnår bestått, vil strykkarakteren inngå i hovedkarakteren.</article> <article class="defaultP" margin-top="true"><i>Grunnlag for beregning:</i><table><tbody><tr><td data-text-align="left" data-vertical-align="top"><i>Karakter</i></td><td data-text-align="left" data-vertical-align="top">A</td><td data-text-align="left" data-vertical-align="top">B</td><td data-text-align="left" data-vertical-align="top">C</td><td data-text-align="left" data-vertical-align="top">D</td><td data-text-align="left" data-vertical-align="top">E</td><td data-text-align="left" data-vertical-align="top">F</td></tr><tr><td data-text-align="left" data-vertical-align="top"><i>Poengverdi</i></td><td data-text-align="left" data-vertical-align="top">5</td><td data-text-align="left" data-vertical-align="top">4</td><td data-text-align="left" data-vertical-align="top">3</td><td data-text-align="left" data-vertical-align="top">2</td><td data-text-align="left" data-vertical-align="top">1</td><td data-text-align="left" data-vertical-align="top">0</td></tr></tbody></table></article> <article class="defaultP" margin-top="true"><i>Ved utregning av vektet gjennomsnitt gjelder:</i><p class="leddfortsettelse">for teorifag: antall studiepoeng</p><p class="leddfortsettelse">for militært forhold: som angitt i skolereglementet</p><p class="leddfortsettelse">for fysisk fostring: som bestemt av overordnet myndighet (TfF kl. 43) og angitt i skolereglementet.</p></article> <article class="defaultP" margin-top="true"><i>Eksempel:</i><table><tbody><tr><td data-text-align="left" data-vertical-align="top">Hovedkarakter:</td><td data-text-align="left" data-vertical-align="top">B</td><td data-text-align="left" data-vertical-align="top">4,32</td></tr></tbody></table></article> <article class="defaultP" margin-top="true">4. <i>Føring av karakter på vitnemål</i></article><article class="legalP" id="paragraf-9-ledd-6">Enkeltkarakterene føres med bokstaver, A til F. Hovedkarakterene (eventuelt gruppekarakterene) føres både med bokstav og tall og tilsvarende betegnelse.</article> <article class="defaultP" margin-top="true"><i>5. Bestemmelser for fastsettelse av karakteren i militært forhold (skikkethet som militær leder)</i></article><article class="legalP" id="paragraf-9-ledd-7">Hensikten med karakter i militært forhold (MF) er å ha et uttrykk for militære kandidaters skikkethet som befal. MF-karakteren skal også, sammen med veiledningen, være et viktig ledd i kandidatenes utvikling som befal. Karakteren skal fremkomme som et resultat av systematiske observasjoner av forhold i kandidatenes holdning og atferd, både i og utenfor skoletid, som har betydning for vedkommende sin egnethet som militær leder.</article><article class="legalP" id="paragraf-9-ledd-8">Vurderinger av og veiledning til kandidatene skal være rettet mot handlingskompetansemodellen som omtalt i Luftkrigsskolens Skolereglement.</article><article class="legalP" id="paragraf-9-ledd-9">Kriteriene for bedømmelse av MF-karakteren fremgår av Luftkrigsskolens skolereglement, vedlegg C.</article></article><article class="legalArticle" data-lovdata-URL="LTI/forskrift/2013-04-11-366/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vitnemål og uttalelser</span></h2><article class="legalP" id="paragraf-10-ledd-1">Vitnemål, militært forhold og Diploma Supplement utferdiges til kandidater som har bestått avgangseksamen ved Luftkrigsskolens utdanning. Kandidater som har gjennomgått utdanning/kurs som ikke er nivådannende utdanning tildeles et kursbevis. Kandidater som frabeordres i utdanningstiden på grunn av stryk, eller dimitteres før uteksaminering pga. disiplinære forhold, mottar ikke vitnemål, men får utskrift fra eksamensprotokoll i fag/emner som er fullført og bestått. Det skal fremgå tydelig av utskriften at utdanningen ikke er bestått eller fullført.</article><article class="legalP" id="paragraf-10-ledd-2">Foruten kandidatenes personalia skal vitnemålet angi fagkrets med antall studiepoeng samt karakterer. Hvis utdanningsinstitusjonen benytter hovedkarakterer, skal den føres på vitnemålet. Hvis kandidatens rangering beregnes, kan skolen bestemme om den skal fremgå av vitnemålet. Kandidater som har bestått eksamen etter kontinuasjon, får på sitt vitnemål den nye karakteren angitt i fotnote eller i margen.</article><article class="legalP" id="paragraf-10-ledd-3">På vitnemål eller kursbevis skal det fremgå hvilken utdanningskode utdanningen eller kurset har.</article></article><article class="legalArticle" data-lovdata-URL="LTI/forskrift/2013-04-11-366/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kunngjøring av eksamensresultater</span></h2><article class="legalP" id="paragraf-11-ledd-1">Kunngjøringen skjer ved oppslag på fastsatt sted. Karakterlistene skal være anonymisert ved bruk av kandidatnummer. De som ikke har bestått, tilskrives (eventuelt med vilkår for å få fortsette studiet) og informeres om ny eksamen (kontinuasjon), eller behandling i skoleråd ved 2. gangs stryk (se § 12), mens de øvrige selv må gjøre seg kjent med resultatet. Samme prosedyre gjelder ved deleksamener som inngår i – eller forutsettes bestått forut for – eksamen som gir karakter på vitnemålet.</article></article><article class="legalArticle" data-lovdata-URL="LTI/forskrift/2013-04-11-366/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Rett til å fortsette studiet</span></h2><article class="legalP" id="paragraf-12-ledd-1">Forutsetningen for å kunne fullføre studiet er bestått eksamen. Kadetter som har strøket i mer enn 2 eksamener skal som hovedregel relegeres. Dette gjelder hele studiet sett under ett. Saken behandles i skoleråd ved tredje stryk selv om kadetten har bestått de 2 første ikke-beståtte eksamenene ved ny eksamen (kontinuasjon), jf. Forsvarets utdanningsdirektiv om frabeordring når minstekrav til skolemessige prestasjoner ikke er tilfredsstillende.</article><article class="legalP" id="paragraf-12-ledd-2">For kadetter som har hatt lovlig fravær, eller som ikke har bestått ved siste ordinære eksamen i et emne, arrangeres det henholdsvis utsatt og ny eksamen i emnet (kontinuasjonseksamen).</article></article><article class="legalArticle" data-lovdata-URL="LTI/forskrift/2013-04-11-366/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Særordninger</span></h2><article class="legalP" id="paragraf-13-ledd-1">Kadetter som har behov for særordninger ved eksamen, kan søke studieadministrasjonen om spesiell tilrettelegging eller forlenget tid. Legeerklæring eller annen relevant dokumentasjon må legges frem. Ordningen gjelder normalt ikke muntlige prøver og heller ikke ved gruppeeksamener, hjemmeeksamener eller prosjektoppgaver.</article></article><article class="legalArticle" data-lovdata-URL="LTI/forskrift/2013-04-11-366/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Sykdom under eksamen</span></h2><article class="legalP" id="paragraf-14-ledd-1">Kandidater som er forhindret fra å ta eksamen pga. sykdom, skal levere legeerklæring umiddelbart.</article></article><article class="legalArticle" data-lovdata-URL="LTI/forskrift/2013-04-11-366/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Vitnemål</span></h2><article class="legalP" id="paragraf-15-ledd-1">Etter fullført og bestått utdanning får kadettene tildelt vitnemål med karakterutskrift for hele utdanningen. Kadettene får også vitnemålsvedlegg (Diploma Supplement) i henhold til lov om universiteter og høyskoler § 3-11 (1).</article><article class="legalP" id="paragraf-15-ledd-2">På karakterutskriften skal antall studiepoeng og oppnådd eksamenskarakter fremgå for hvert emne, og det skal stå hvilket semester eksamen ble avlagt i. Valgfag, fordypningsemner og tittelen på bacheloroppgaven eller hovedprosjektet skal også føres på karakterutskriften.</article><article class="legalP" id="paragraf-15-ledd-3">Vurderingen/karakteren i militært forhold skal føres på karakterutskriften.</article><article class="legalP" id="paragraf-15-ledd-4">Karakterutskriften viser også hvilke obligatoriske kurs og øvelser kadettene har gjennomført, og som er forutsatt godkjent før kadettene oppnår bachelorgraden.</article><article class="legalP" id="paragraf-15-ledd-5">Kadetter som avbryter sin utdanning eller som blir relegert, har rett til å få utskrift av eksamensprotokollen for gjennomførte eksamener.</article></article><article class="legalArticle" data-lovdata-URL="LTI/forskrift/2013-04-11-366/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Begrunnelse for og klage på karakterfastsetting</span></h2><article class="legalP" id="paragraf-16-ledd-1">Kadettene har rett til begrunnelse for karakterfastsettingen. Ved muntlig eksamen eller bedømmelse av praktiske ferdigheter må et eventuelt krav om begrunnelse fremsettes umiddelbart etter at karakteren er meddelt.</article><article class="legalP" id="paragraf-16-ledd-2">Ved skriftlige eksamener kan en kadett skriftlig be om begrunnelse senest 3 uker etter at eksamensresultatet er kunngjort. Begrunnelse gis muntlig eller skriftlig etter sensors valg. Begrunnelse skal normalt være gitt innen 2 uker etter at kadetten har bedt om dette. I begrunnelsen skal det gjøres rede for de generelle prinsipper som er lagt til grunn for bedømmelsen og for bedømmelsen av kadettens prestasjon.</article><article class="legalP" id="paragraf-16-ledd-3">Kadetten kan skriftlig klage på karakteren senest 3 uker etter at eksamensresultatet er kunngjort, eller senest 3 uker etter at begrunnelsen er gitt. En klage på karakteren skal være begrunnet, og dekan vurderer om begrunnelsen er relevant. Klager uten relevant begrunnelse avvises. En endring i karakteren kan skje til gunst eller ugunst for klageren.</article><article class="legalP" id="paragraf-16-ledd-4">Bedømmelse av muntlig eksamen, praktisk prøve eller annen bedømmelse som på grunn av prøvens art ikke lar seg etterprøve, kan ikke påklages. Formelle feil ved gjennomføringen av muntlig eller praktisk eksamen kan likevel påklages, se § 18.</article><article class="legalP" id="paragraf-16-ledd-5">Klage som gjelder gruppeeksamen, kan bare fremmes hvis hele gruppen samtykker i det. Klagen skal være undertegnet av alle i gruppen. Eventuelt endret karakter gjelder hele gruppen.</article></article><article class="legalArticle" data-lovdata-URL="LTI/forskrift/2013-04-11-366/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Adgang til å forbedre karakteren</span></h2><article class="legalP" id="paragraf-17-ledd-1">Kadettene har adgang til å gå opp på nytt selv om en eksamen er bestått. De kan bare gå opp ved neste ordinære eksamen. Luftkrigsskolen tar forbehold om at ved endret eller justert fagplan gis det ikke adgang til å ta eksamen på nytt. Siste forsøk teller.</article></article><article class="legalArticle" data-lovdata-URL="LTI/forskrift/2013-04-11-366/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Klage over formelle feil ved eksamen</span></h2><article class="legalP" id="paragraf-18-ledd-1">Den som har vært oppe til eksamen kan klage skriftlig over formelle feil innen 3 uker etter at vedkommende er eller burde vært kjent med det forholdet som ligger til grunn for klagen. Klage over formelle feil ved eksamen skal være begrunnet.</article><article class="legalP" id="paragraf-18-ledd-2">Eksamensrådet vurderer spørsmålet om hvorvidt det som oppgis som formelle feil, kan ha påvirket prestasjonen under eksamen eller sensuren av prestasjonen for kadetten som klaget. Hvis Eksamensrådet ikke kan se at forholdet har hatt betydning for resultatet, kan klagen avvises. I motsatt fall kan Luftkrigsskolen beslutte å gi ny eksamen eller ny sensur på samme prøven. Luftkrigsskolen må i tilfelle vurdere hvorvidt feilen kan ha hatt betydning for hele kullet. Sensuren eller eksamensforsøket annulleres i tilfelle for hele kullet.</article></article><article class="legalArticle" data-lovdata-URL="LTI/forskrift/2013-04-11-366/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Fusk</span></h2><article class="legalP" id="paragraf-19-ledd-1">Brudd på bestemmelsene som fremgår av § 5 og § 6 i denne forskriften blir betraktet som forsøk på fusk eller fusk.</article><article class="legalP" id="paragraf-19-ledd-2">Luftkrigsskolen behandler forsøk på fusk og fusk i henhold til lov om universiteter og høgskoler, § 4-7 og § 4-8. Forsøk på fusk eller fusk kan medføre annullering av eksamensresultatet og utestengning fra Luftkrigsskolen og andre institusjoner under samme lov i inntil ett år.</article></article><article class="legalArticle" data-lovdata-URL="LTI/forskrift/2013-04-11-366/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Overprøving av eksamensforskriftene</span></h2><article class="legalP" id="paragraf-20-ledd-1">Forhold som ikke dekkes direkte av denne forskriften eller lover og reglementer som det henvises til, og spørsmål om dispensasjon fra forskriften, behandles av Eksamensrådet.</article></article><article class="legalArticle" data-lovdata-URL="LTI/forskrift/2013-04-11-366/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Utfyllende bestemmelser</span></h2><article class="legalP" id="paragraf-21-ledd-1">Luftkrigsskolen kan fastsette utfyllende bestemmelser, instrukser og rutinebeskrivelser.</article></article><article class="legalArticle" data-lovdata-URL="LTI/forskrift/2013-04-11-366/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Endringer i forskriftene</span></h2><article class="legalP" id="paragraf-22-ledd-1">Endringer i forskriftene vedtas av skolesjefen. Endringer som følger av endringer i lover, forskrifter og reglementer gjelder uavhengig av slikt vedtak.</article></article><article class="legalArticle" data-lovdata-URL="LTI/forskrift/2013-04-11-366/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h2><article class="legalP" id="paragraf-23-ledd-1">Denne forskriften trer i kraft med virkning fra og med 1. august 2013.</article><article class="legalP" id="paragraf-23-ledd-2">Samtidig oppheves forskrift 11. september 2006 nr. 1685 om eksamener ved Luftkrigsskolen.</article></article></main></body></html>