<!DOCTYPE html><html lang="no"><head><title>Lov om endringer i akvakulturloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-74</dd><dt class="dokid">DokumentID</dt><dd class="dokid">LTI/lov/2013-06-21-74</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1503</dd><dt class="dateInForce">I kraft fra</dt><dd class="dateInForce">Kongen fastsetter.</dd><dt class="changesToDocuments">Endrer</dt><dd class="changesToDocuments"><ul><li>lov/2005-06-17-79</li></ul></dd><dt class="legalArea">Rettsområde</dt><dd class="legalArea"><ul><li>Fiskeri- og fangstrett og havbruk &gt; Akvakultur. Havbruk</li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="journalNumber">Journalnummer</dt><dd class="journalNumber">2013-0579</dd><dt class="titleShort">Korttittel</dt><dd class="titleShort">Endringslov til akvakulturloven</dd><dt class="title">Tittel</dt><dd class="title">Lov om endringer i akvakulturloven</dd><dt class="miscInformation">Annet om dokumentet</dt><dd class="miscInformation">Prop.103 L (2012–2013), Innst.406 L (2012–2013), Lovvedtak 100 (2012–2013). Stortingets første og andre gangs behandling hhv. 10. og 13. juni 2013. Fremmet av Fiskeri- og kystdepartementet.</dd><dt class="refid">RefID</dt><dd class="refid">lov/2013-06-21-74</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i akvakulturloven<ul class="tocSubUl"><li>I<ul class="tocSubUl"><li>§ 11. Miljøovervåking</li><li>§ 12. Krav til vare- og tjenesteprodusenter, innretninger, utstyr mv.</li><li>§ 13 a. Fellesansvar for fjerning av rømte organismer</li><li>§ 25 a. Utveksling av opplysninger mellom myndigheter</li><li>§ 28. Tvangsmulkt</li><li>§ 29 a. Administrativ inndragning av utbytte</li><li>§ 30. Overtredelsesgebyr</li><li>§ 31. Straff</li><li>§ 31 a. Samordning av tilsyn og reaksjoner i saker om akvakultur</li><li>§ 33 a. Søksmålsfrist</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2013-06-21-74" id="dokument"><h1>Lov om endringer i akvakulturloven</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juni 2005 nr. 79 om akvakultur (akvakulturloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2013-06-21-74/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juni 2005 nr. 79 om akvakultur gjøres følgende endringer:</article> <article class="defaultP" margin-top="true">§ 2 nytt annet ledd skal lyde:</article><article class="legalP" id="kapittel-1-ledd-2">Loven gjelder også anlegg ment for akvakultur, herunder anlegg uten akvatiske organismer.</article> <article class="defaultP" margin-top="true">Nåværende annet til fjerde ledd blir tredje til femte ledd.</article> <article class="defaultP" margin-top="true">§ 2 fjerde ledd skal lyde:</article><article class="legalP" id="kapittel-1-ledd-3">Departementet kan i forskrift bestemme at aktiviteter som nevnt i første til tredje ledd ikke skal omfattes av hele eller deler av loven.</article> <article class="defaultP" margin-top="true">§ 7 nytt tredje ledd skal lyde:</article><article class="legalP" id="kapittel-1-ledd-4">Departementet kan i forskrift bestemme hvor stor andel av produksjonskapasiteten et foretak kan kontrollere, herunder hvilke vilkår som skal gjelde for kontroll med en gitt andel mv.</article> <article class="defaultP" margin-top="true">Nåværende § 7 tredje ledd blir nytt fjerde ledd.</article> <article class="defaultP" margin-top="true">§ 10 annet ledd skal lyde:</article><article class="legalP" id="kapittel-1-ledd-5">Departementet kan i enkeltvedtak eller forskrift gi nærmere bestemmelser for å sikre miljømessig forsvarlig akvakultur, herunder stille krav til forebyggende tiltak, krav om merking av akvatiske organismer, bruk av akvatiske organismer som ikke kan formere seg og bruk av fremmede organismer.</article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" id="kapittel-1-foreslåttparagraf-1"><span class="futureLegalArticleHeader">§ 11. <span class="legalArticleTitle">Miljøovervåking</span></span><article class="legalP" id="kapittel-1-foreslåttparagraf-1-ledd-1">Departementet kan i enkeltvedtak eller forskrift kreve at den som har eller søker om akvakulturtillatelse skal foreta eller bekoste nødvendige miljøundersøkelser for å dokumentere miljøtilstanden innenfor lokalitetens influensområde ved etablering, drift og avvikling av akvakultur.</article><article class="legalP" id="kapittel-1-foreslåttparagraf-1-ledd-2">Miljøundersøkelser etter denne bestemmelsen kan blant annet omfatte undersøkelser for å klarlegge om og hvordan akvakulturvirksomheten forårsaker, har forårsaket eller kan forårsake påvirkning på miljøet.</article><article class="legalP" id="kapittel-1-foreslåttparagraf-1-ledd-3">Departementet kan gi forskrift om gebyr og avgift for gjennomføring av miljøundersøkelser i regi av det offentlige. Skyldig gebyr og avgift er tvangsgrunnlag for utlegg.</article></article> <article class="defaultP" margin-top="true">§ 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-2"><span class="futureLegalArticleHeader">§ 12. <span class="legalArticleTitle">Krav til vare- og tjenesteprodusenter, innretninger, utstyr mv.</span></span><article class="legalP" id="kapittel-1-foreslåttparagraf-2-ledd-1">Vare- og tjenesteprodusenter til akvakulturnæringen skal utføre sine oppdrag og tjenester på en miljømessig forsvarlig måte. Departementet kan i forskrift gi nærmere bestemmelser for å sikre forsvarlig gjennomføring av aktiviteter utført av vare- og tjenesteprodusenter.</article><article class="legalP" id="kapittel-1-foreslåttparagraf-2-ledd-2">Innretninger og utstyr som nyttes til aktiviteter som omfattes av denne lov skal være forsvarlig utformet, ha forsvarlige egenskaper og brukes med nødvendig aktsomhet.</article><article class="legalP" id="kapittel-1-foreslåttparagraf-2-ledd-3">Departementet kan gi forskrift om krav til tilvirkning, bruk og egenskaper ved innretninger og utstyr som nevnt i annet ledd, herunder fastsette godkjennings- og sertifiseringsordninger.</article></article> <article class="defaultP" margin-top="true">Ny § 13 a skal lyde:</article><article class="futureLegalArticle" data-name="§13a" id="kapittel-1-foreslåttparagraf-3"><span class="futureLegalArticleHeader">§ 13 a. <span class="legalArticleTitle">Fellesansvar for fjerning av rømte organismer</span></span><article class="legalP" id="kapittel-1-foreslåttparagraf-3-ledd-1">Innehaver av akvakulturtillatelse plikter å delta i en sammenslutning opprettet av departementet og å betale avgift til sammenslutningen.</article><article class="legalP" id="kapittel-1-foreslåttparagraf-3-ledd-2">Sammenslutningen skal, med de begrensninger som er fastsatt i forskrift, dekke utgifter det offentlige eller private har med fjerning av organismer som har rømt eller på annen uønsket måte har spredt seg fra en lokalitet for akvakultur. Sammenslutningen skal også dekke utgifter til fjerning av organismer som innehaver av tillatelse er pliktig til å dekke etter § 13, dersom den ansvarlige er ukjent. Dersom den rømte akvatiske organismen kan spores tilbake til en innehaver av akvakulturtillatelse, kan sammenslutningen kreve regress hos den ansvarlige.</article><article class="legalP" id="kapittel-1-foreslåttparagraf-3-ledd-3">Innehavere av akvakulturtillatelse svarer én for alle og alle for én på objektivt grunnlag for sammenslutningens utgifter.</article><article class="legalP" id="kapittel-1-foreslåttparagraf-3-ledd-4">Departementet kan i forskrift gi nærmere bestemmelser om sammenslutningens ikrafttreden, organisering og virksomhet, herunder om unntak fra plikten til medlemskap, årlig avgift for deltakelse i sammenslutningen og tilleggsinnbetalinger, begrensninger i ansvaret etter annet og tredje ledd og utbetaling.</article><article class="legalP" id="kapittel-1-foreslåttparagraf-3-ledd-5">Manglende innbetaling av avgift for deltakelse i sammenslutningen er tvangsgrunnlag for utlegg.</article></article> <article class="defaultP" margin-top="true">§ 20 fjerde ledd skal lyde:</article><article class="legalP" id="kapittel-1-ledd-6">Staten har panterett foran alle andre heftelser i tillatelsen for krav på tvangsmulkt etter § 28, krav om dekning av utgifter til iverksetting etter § 29, inndragning etter § 29 a og overtredelsesgebyr etter § 30.</article> <article class="defaultP" margin-top="true">§ 24 nytt fjerde ledd skal lyde:</article><article class="legalP" id="kapittel-1-ledd-7">Departementet kan i forskrift gi bestemmelser om at den som driver aktiviteter som omfattes av denne lov, skal ha og bruke utstyr og programvare med bestemt funksjon for rapportering etter denne bestemmelsen.</article> <article class="defaultP" margin-top="true">Ny 25 a skal lyde:</article><article class="futureLegalArticle" data-name="§25a" id="kapittel-1-foreslåttparagraf-4"><span class="futureLegalArticleHeader">§ 25 a. <span class="legalArticleTitle">Utveksling av opplysninger mellom myndigheter</span></span><article class="legalP" id="kapittel-1-foreslåttparagraf-4-ledd-1">Tildelings- og tilsynsmyndigheter etter denne loven kan uten hinder av taushetsplikt gi opplysninger til kontroll-, politi- eller påtalemyndigheter dersom avgivelsen har sammenheng med deres oppgaver etter loven.</article><article class="legalP" id="kapittel-1-foreslåttparagraf-4-ledd-2">Taushetsplikt for andre kontroll-, politi- eller påtalemyndigheter hindrer ikke at disse gir tilsynsmyndigheter etter denne loven opplysninger som har naturlig sammenheng med deres oppgaver etter denne loven.</article><article class="legalP" id="kapittel-1-foreslåttparagraf-4-ledd-3">Kongen kan i forskrift gi nærmere bestemmelser om utveksling av opplysninger etter denne bestemmelsen.</article></article> <article class="defaultP" margin-top="true">§ 26 overskriften skal lyde:</article><article class="defaultP"><i>Gebyr og avgift</i></article> <article class="defaultP" margin-top="true">Kapittel 7 overskriften skal lyde:</article><span class="futuretitle" id="kapittel-1-foreslåttittel-1">Kapittel VII Reaksjoner og sanksjoner ved overtredelse</span> <article class="defaultP" margin-top="true">§ 28 skal lyde:</article><article class="futureLegalArticle" data-name="§28" id="kapittel-1-foreslåttparagraf-5"><span class="futureLegalArticleHeader">§ 28. <span class="legalArticleTitle">Tvangsmulkt</span></span><article class="legalP" id="kapittel-1-foreslåttparagraf-5-ledd-1">For å sikre at bestemmelser gitt i eller i medhold av denne lov blir gjennomført, kan tilsynsmyndigheten fatte vedtak om løpende tvangsmulkt overfor den ansvarlige. Det kan også vedtas tvangsmulkt som forfaller for hver overtredelse. Tvangsmulkt kan vedtas samtidig med pålegg etter § 27 eller senere.</article><article class="legalP" id="kapittel-1-foreslåttparagraf-5-ledd-2">Tvangsmulkten begynner å løpe dersom den ansvarlige oversitter den frist for retting av forholdet som tilsynsmyndigheten har fastsatt i vedtaket om tvangsmulkt, og løper så lenge det ulovlige forholdet varer. Tvangsmulkt kan ikke fastsettes, og den løper heller ikke, så langt det på grunn av forhold som ikke skyldes den ansvarlige, er umulig å oppfylle eller å etterleve det pålegget som tvangsmulkten er knyttet til.</article><article class="legalP" id="kapittel-1-foreslåttparagraf-5-ledd-3">Der flere er ansvarlige etter vedtak om tvangsmulkt, hefter de ansvarlige solidarisk for betaling av tvangsmulkten. Dersom den ansvarlige for påløpt tvangsmulkt er et selskap som inngår i et konsern, hefter selskapets morselskap og morselskapet i det konsern selskapet er en del av, subsidiært for beløpet. Tvangsmulkt er tvangsgrunnlag for utlegg. Departementet kan i særlige tilfeller frafalle påløpt tvangsmulkt.</article><article class="legalP" id="kapittel-1-foreslåttparagraf-5-ledd-4">Departementet kan i forskrift gi nærmere bestemmelser om tvangsmulkt, herunder tvangsmulktens størrelse og varighet, fastsettelse av tvangsmulkt og frafall av påløpt tvangsmulkt.</article></article> <article class="defaultP" margin-top="true">Ny § 29 a skal lyde:</article><article class="futureLegalArticle" data-name="§29a" id="kapittel-1-foreslåttparagraf-6"><span class="futureLegalArticleHeader">§ 29 a. <span class="legalArticleTitle">Administrativ inndragning av utbytte</span></span><article class="legalP" id="kapittel-1-foreslåttparagraf-6-ledd-1">Tilsynsmyndigheten kan helt eller delvis inndra utbytte som er oppnådd gjennom overtredelse av bestemmelser gitt i eller i medhold av loven. Inndragning foretas overfor den som utbyttet har tilfalt. Inndragning kan bare skje så langt dette ikke vil være klart urimelig.</article><article class="legalP" id="kapittel-1-foreslåttparagraf-6-ledd-2">Dersom den som utbyttet har tilfalt er et selskap som inngår i et konsern, hefter selskapets morselskap og morselskapet i det konsern selskapet er en del av, subsidiært for beløpet.</article><article class="legalP" id="kapittel-1-foreslåttparagraf-6-ledd-3">Endelig vedtak om inndragning av utbytte er tvangsgrunnlag for utlegg. Inndratt utbytte tilfaller statskassen.</article><article class="legalP" id="kapittel-1-foreslåttparagraf-6-ledd-4">Retten kan prøve alle sider av saken. Retten kan avsi dom for realitet i saken, dersom den finner det hensiktsmessig og forsvarlig.</article><article class="legalP" id="kapittel-1-foreslåttparagraf-6-ledd-5">Departementet kan i forskrift gi nærmere bestemmelser om inndragning, herunder om standardisert eller skjønnsmessig utmåling av utbytte og fradrag for utgifter.</article></article> <article class="defaultP" margin-top="true">§ 30 skal lyde:</article><article class="futureLegalArticle" data-name="§30" id="kapittel-1-foreslåttparagraf-7"><span class="futureLegalArticleHeader">§ 30. <span class="legalArticleTitle">Overtredelsesgebyr</span></span><article class="legalP" id="kapittel-1-foreslåttparagraf-7-ledd-1">Et foretak kan ilegges overtredelsesgebyr dersom foretaket eller noen som har handlet på foretakets vegne overtrer bestemmelser gitt i eller i medhold av loven. Dette gjelder selv om ansvaret for overtredelsen ikke kan rettes mot noen enkeltperson.</article><article class="legalP" id="kapittel-1-foreslåttparagraf-7-ledd-2">Ved avgjørelsen av om foretaket skal ilegges overtredelsesgebyr og ved utmålingen av gebyret kan det særlig legges vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">overtredelsesgebyrets preventive virkning,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">overtredelsens grovhet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">om foretaket ved internkontroll, retningslinjer, instruksjon, opplæring eller andre tiltak kunne ha forebygget overtredelsen,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-ledd-2-punkt-4"><article class="legalP" id="kapittel-1-foreslåttparagraf-7-ledd-2-punkt-4-ledd-1">om overtredelsen er begått for å fremme foretakets interesser,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-7-ledd-2-punkt-5"><article class="legalP" id="kapittel-1-foreslåttparagraf-7-ledd-2-punkt-5-ledd-1">om foretaket har hatt eller kunne oppnådd noen fordel ved overtredelsen,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-7-ledd-2-punkt-6"><article class="legalP" id="kapittel-1-foreslåttparagraf-7-ledd-2-punkt-6-ledd-1">foretakets økonomiske evne,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-7-ledd-2-punkt-7"><article class="legalP" id="kapittel-1-foreslåttparagraf-7-ledd-2-punkt-7-ledd-1">om det foreligger gjentakelse,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-7-ledd-2-punkt-8"><article class="legalP" id="kapittel-1-foreslåttparagraf-7-ledd-2-punkt-8-ledd-1">hvilke tiltak som er iverksatt for å forebygge eller avbøte virkningene av overtredelsen og</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-7-ledd-2-punkt-9"><article class="legalP" id="kapittel-1-foreslåttparagraf-7-ledd-2-punkt-9-ledd-1">om overtredelsen innebærer fare for eller har ført til alvorlig eller uopprettelig miljøskade.</article></article></li></ul></article><article class="legalP" id="kapittel-1-foreslåttparagraf-7-ledd-3">Dersom den ansvarlige for overtredelsesgebyret er et foretak som inngår i et konsern, hefter foretakets morselskap og morselskapet i det konsern selskapet er en del av, subsidiært for beløpet.</article><article class="legalP" id="kapittel-1-foreslåttparagraf-7-ledd-4">Overtredelsesgebyret forfaller til betaling 2 måneder fra vedtak er fattet. Endelig vedtak om overtredelsesgebyr er tvangsgrunnlag for utlegg. Dersom foretaket går til søksmål mot staten for å prøve vedtaket, suspenderes tvangskraften.</article><article class="legalP" id="kapittel-1-foreslåttparagraf-7-ledd-5">Retten kan prøve alle sider av saken. Retten kan avsi dom for realitet i saken, dersom den finner det hensiktsmessig og forsvarlig.</article><article class="legalP" id="kapittel-1-foreslåttparagraf-7-ledd-6">Adgangen til å ilegge overtredelsesgebyr foreldes 2 år etter at overtredelsen er opphørt. Fristen avbrytes ved at tilsynsmyndigheten gir forhåndsvarsel eller fatter vedtak om overtredelsesgebyr.</article><article class="legalP" id="kapittel-1-foreslåttparagraf-7-ledd-7">Departementet skal i forskrift fastsette et øvre tak for overtredelsesgebyr ilagt etter denne bestemmelsen. Departementet kan i forskrift fastsette nærmere regler om utmålingen av overtredelsesgebyr.</article></article> <article class="defaultP" margin-top="true">§ 31 skal lyde:</article><article class="futureLegalArticle" data-name="§31" id="kapittel-1-foreslåttparagraf-8"><span class="futureLegalArticleHeader">§ 31. <span class="legalArticleTitle">Straff</span></span><article class="legalP" id="kapittel-1-foreslåttparagraf-8-ledd-1">Den som forsettlig eller grovt uaktsomt vesentlig overtrer bestemmelsene gitt i eller i medhold av §§ 4, 5, 10, 12, 13, 14, 17, 19, 22, 23, 24 og 25, straffes med bøter eller fengsel inntil 1 år eller begge deler, dersom forholdet ikke rammes av strengere straffebestemmelse.</article><article class="legalP" id="kapittel-1-foreslåttparagraf-8-ledd-2">Grov overtredelse av første ledd straffes med bot eller fengsel inntil 2 år eller begge deler, om ikke strengere straffebestemmelse får anvendelse. Ved avgjørelsen av om overtredelsen er grov, skal det særlig legges vekt på om den økonomiske eller potensielle økonomiske verdien av overtredelsen er stor, om overtredelsen har skjedd systematisk og over tid, om overtredelsen har skjedd som ledd i organisert virksomhet, om overtredelsen har medført eller voldt fare for en betydelig miljøskade og om miljøskade som følge av overtredelsen er uopprettelig.</article><article class="legalP" id="kapittel-1-foreslåttparagraf-8-ledd-3">Medvirkning og forsøk straffes på samme måte.</article><article class="legalP" id="kapittel-1-foreslåttparagraf-8-ledd-4">Departementet kan i forskrift gitt i medhold av denne loven fastsette at overtredelse av forskriften ikke er straffbar.</article></article> <article class="defaultP" margin-top="true">Ny § 31 a skal lyde:</article><article class="futureLegalArticle" data-name="§31a" id="kapittel-1-foreslåttparagraf-9"><span class="futureLegalArticleHeader">§ 31 a. <span class="legalArticleTitle">Samordning av tilsyn og reaksjoner i saker om akvakultur</span></span><article class="legalP" id="kapittel-1-foreslåttparagraf-9-ledd-1">Myndighetene etter denne lov og etter lovene som er nevnt i § 6 første ledd bokstav d skal så langt det er hensiktsmessig, samordne tilsyn og ileggelse av reaksjoner eller sanksjoner ved lovbrudd innen akvakulturnæringen.</article><article class="legalP" id="kapittel-1-foreslåttparagraf-9-ledd-2">Departementet kan i forskrift gi nærmere bestemmelser om samordningen, herunder bestemmelser om varsling ved mulig reaksjons- eller sanksjonsileggelse.</article></article> <article class="defaultP" margin-top="true">Ny § 33 a skal lyde:</article><article class="futureLegalArticle" data-name="§33a" id="kapittel-1-foreslåttparagraf-10"><span class="futureLegalArticleHeader">§ 33 a. <span class="legalArticleTitle">Søksmålsfrist</span></span><article class="legalP" id="kapittel-1-foreslåttparagraf-10-ledd-1">Departementet kan i forskrift bestemme at parten må reise søksmål om gyldigheten av forvaltningsvedtak med hjemmel i denne lov eller krav om erstatning som følge av vedtaket, innen seks måneder fra det tidspunkt da melding om endelig vedtak kom fram til vedkommende part. Det kan gis oppfriskning for oversittelse av fristen etter reglene i tvisteloven §§ 16-12 til 16-14.</article></article> <article class="defaultP" margin-top="true">§ 34 oppheves.</article></section><section class="section" data-name="kapII" id="kapittel-2" data-lovdata-URL="LTI/lov/2013-06-21-74/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven gjelder fra den tid Kongen fastsetter.</article><article class="legalP" id="kapittel-2-ledd-2">Kongen kan gi nærmere overgangsregler.</article></section></main></body></html>