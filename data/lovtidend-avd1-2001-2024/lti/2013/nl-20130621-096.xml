<!DOCTYPE html><html lang="no"><head><title>Lov om omsetning av bøker (bokloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-96</dd><dt class="dokid">DokumentID</dt><dd class="dokid">LTI/lov/2013-06-21-96</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1541</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Energi</li> <li>Forbruker-, kjøps- og konkurranserett &gt; Konkurranse</li> <li>IKT- og medierett &gt; Medier</li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="journalNumber">Journalnummer</dt><dd class="journalNumber">2013-0623</dd><dt class="titleShort">Korttittel</dt><dd class="titleShort">Bokloven</dd><dt class="title">Tittel</dt><dd class="title">Lov om omsetning av bøker (bokloven)</dd><dt class="miscInformation">Annet om dokumentet</dt><dd class="miscInformation">Prop.144 L (2012–2013), Innst.465 L (2012–2013), Lovvedtak 129 (2012–2013). Stortingets første og andre gangs behandling hhv. 17. og 21. juni 2013. Fremmet av Kulturdepartementet.</dd><dt class="refid">RefID</dt><dd class="refid">lov/2013-06-21-96</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om omsetning av bøker (bokloven)<ul class="tocSubUl"><li>§ 1. Formål</li><li>§ 2. Lovens virkeområde</li><li>§ 3. Definisjoner</li><li>§ 4. Normalkontrakt for forfatter og oversetter</li><li>§ 5. Bindende videresalgspris til sluttkunde</li><li>§ 6. Plikt til å skaffe og levere bøker</li><li>§ 7. Litteraturabonnement</li><li>§ 8. Frakt- og leveringsbetingelser</li><li>§ 9. Vilkår for forhandlinger mellom leverandør og forhandler</li><li>§ 10. Nemnd</li><li>§ 11. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/lov/2013-06-21-96" id="dokument"><h1>Lov om omsetning av bøker (bokloven)</h1><article class="legalArticle" data-lovdata-URL="LTI/lov/2013-06-21-96/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne loven er å legge til rette for bredde, mangfold og kvalitet i norsk litteratur, samt god tilgjengelighet for alle i Norge. Målet er å ivareta forfatter- og leserinteresser og legge til rette for et mangfold av aktører. Loven skal bidra til å fremme kultur- og kunnskapsformidling, og styrke skriftkultur og norsk språk i begge målformer.</article></article><article class="legalArticle" data-lovdata-URL="LTI/lov/2013-06-21-96/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h2><article class="legalP" id="paragraf-2-ledd-1">Loven gjelder for omsetning av bøker utgitt av norsk leverandør for salg gjennom norsk forhandler. Loven gjelder likevel ikke ved salg til sluttkunde i annen stat.</article><article class="legalP" id="paragraf-2-ledd-2">Loven gjelder for skjønnlitteratur, sakprosa, fagbøker for profesjonsmarkedet og lærebøker for høyere utdanning, uansett publiseringsformat.</article><article class="legalP" id="paragraf-2-ledd-3">Loven gjelder ikke for omsetning av brukte bøker og skolebøker til grunnskolen og videregående skole.</article><article class="legalP" id="paragraf-2-ledd-4">Kongen kan ved forskrift fastsette særskilte bestemmelser om omsetning av elektroniske bøker og om lovens anvendelse på Svalbard.</article></article><article class="legalArticle" data-lovdata-URL="LTI/lov/2013-06-21-96/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne loven menes med<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">leverandør: virksomhet som utgir bøker</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">forhandler: virksomhet som selger bøker til sluttkunde</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">sluttkunde: siste kjøper i omsetningskjeden.</article></article></li></ul></article></article><article class="legalArticle" data-lovdata-URL="LTI/lov/2013-06-21-96/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Normalkontrakt for forfatter og oversetter</span></h2><article class="legalP" id="paragraf-4-ledd-1">Representanter for forfattere, illustratører og oversettere kan samarbeide med leverandører om normalkontrakter som inneholder bestemmelser om honorarsatser for illustratører, forfattere, samt provisjonssatser for deres agenter, og oversetterhonorar.</article></article><article class="legalArticle" data-lovdata-URL="LTI/lov/2013-06-21-96/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bindende videresalgspris til sluttkunde</span></h2><article class="legalP" id="paragraf-5-ledd-1">Leverandør skal for sine bokutgivelser sette bindende videresalgspris til sluttkunde.</article><article class="legalP" id="paragraf-5-ledd-2">Den fastsatte prisen er bindende i utgivelsesåret og frem til 1. mai påfølgende kalenderår.</article><article class="legalP" id="paragraf-5-ledd-3">Hvis en bok gis ut i ny utgave, skal det fastsettes en egen bindende videresalgspris for den nye utgaven. Bindingstiden etter annet ledd løper fra tidspunktet for utgivelsen av den nye utgaven. Kongen skal ved forskrift gi nærmere bestemmelser om hva som skal regnes for en ny utgave av en bok.</article><article class="legalP" id="paragraf-5-ledd-4">Kongen kan ved forskrift tillate at det innenfor tidsrommet for den bindende videresalgsprisen, gis rabatter til sluttkunde.</article></article><article class="legalArticle" data-lovdata-URL="LTI/lov/2013-06-21-96/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Plikt til å skaffe og levere bøker</span></h2><article class="legalP" id="paragraf-6-ledd-1">På konkret forespørsel fra sluttkunde plikter en forhandler som har formidling av litteratur som kjernevirksomhet, å skaffe bøker som lagerføres av en leverandør.</article><article class="legalP" id="paragraf-6-ledd-2">Ved bestilling fra en forhandler plikter en leverandør å levere bøker som leverandøren lagerfører.</article><article class="legalP" id="paragraf-6-ledd-3">Kongen skal ved forskrift fastsette nærmere bestemmelser om gjennomføringen av forhandlernes og leverandørenes plikter etter første og andre ledd.</article><article class="legalP" id="paragraf-6-ledd-4">Kongen kan i forskrift gi nærmere bestemmelser om at første og andre ledd får anvendelse for forhandlere og leverandører som ikke har omsetning av litteratur som kjernevirksomhet.</article></article><article class="legalArticle" data-lovdata-URL="LTI/lov/2013-06-21-96/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Litteraturabonnement</span></h2><article class="legalP" id="paragraf-7-ledd-1">Leverandører kan samarbeide om å tilby forhandlere forskjellige typer litteraturabonnement. Litteraturabonnementene skal tilbys til samme rabattsats og for øvrig med identiske vilkår til alle forhandlere som tegner samme type abonnement.</article><article class="legalP" id="paragraf-7-ledd-2">Kongen gir ved forskrift nærmere bestemmelser om litteraturabonnementene.</article></article><article class="legalArticle" data-lovdata-URL="LTI/lov/2013-06-21-96/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Frakt- og leveringsbetingelser</span></h2><article class="legalP" id="paragraf-8-ledd-1">Kongen gir forskrift om felles standardbetingelser for betaling, frakt og levering ved bokomsetning.</article></article><article class="legalArticle" data-lovdata-URL="LTI/lov/2013-06-21-96/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vilkår for forhandlinger mellom leverandør og forhandler</span></h2><article class="legalP" id="paragraf-9-ledd-1">Avtaler regulert i denne loven kan ikke fastsette særlig gunstige vilkår basert på eierskap mellom partene.</article><article class="legalP" id="paragraf-9-ledd-2">For bøker som i henhold til § 5 er undergitt bindende videresalgspris til sluttkunde, skal rabatt på innkjøpsprisen ikke overstige 50 pst. av prisen til sluttkunde. Rabatter i henhold til § 7 gjelder uavhengig av denne bestemmelsen.</article><article class="legalP" id="paragraf-9-ledd-3">Satsen som nevnt i andre ledd er ikke til hinder for at forhandler og leverandør kan inngå individuelle avtaler om at forhandler mot særskilt godtgjørelse skal yte særlige ytelser.</article></article><article class="legalArticle" data-lovdata-URL="LTI/lov/2013-06-21-96/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nemnd</span></h2><article class="legalP" id="paragraf-10-ledd-1">Det kan klages på overtredelse av lovens bestemmelser til en særskilt uavhengig nemnd. Nemnden gir en rådgivende uttalelse i saken.</article><article class="legalP" id="paragraf-10-ledd-2">Kongen gir ved forskrift nærmere bestemmelser om saksbehandling og sammensetning av nemnden.</article></article><article class="legalArticle" data-lovdata-URL="LTI/lov/2013-06-21-96/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetting</span></h2><article class="legalP" id="paragraf-11-ledd-1">Loven gjelder fra den tid Kongen bestemmer.</article></article></main></body></html>