<!DOCTYPE html><html lang="no"><head><title>Behandling av klager på avvisningsvedtak og vedtak om dekning av sakskostnader i tilsynssaker på barnevernområdet. Delegering av myndighet fra Barne-, likestillings og inkluderingssdepartementet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-06-18-1795</dd><dt class="dokid">DokumentID</dt><dd class="dokid">LTI/forskrift/2013-06-18-1795</dd><dt class="ministry">Departement</dt><dd class="ministry"><ul><li>Barne-, likestillings- og inkluderingsdepartementet</li></ul></dd><dt class="subunit">Etat</dt><dd class="subunit"><ul><li>Barnevernsavdelingen, juridisk seksjon</li></ul></dd><dt class="dateInForce">I kraft fra</dt><dd class="dateInForce">2013-06-18</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§2-3b</li></ul></dd><dt class="dateOfPublication">Kunngjort</dt><dd class="dateOfPublication">2020-12-03 15:20</dd><dt class="lastupdated">Rettet</dt><dd class="lastupdated">2020-12-11 (se nederst).</dd><dt class="journalNumber">Journalnummer</dt><dd class="journalNumber">2020-1675</dd><dt class="titleShort">Korttittel</dt><dd class="titleShort">Deleg. av myndighet fra Barne-, likestillings og inkluderingsdepartementet til Statens helsetilsyn på barnevernområdet</dd><dt class="title">Tittel</dt><dd class="title">Behandling av klager på avvisningsvedtak og vedtak om dekning av sakskostnader i tilsynssaker på barnevernområdet. Delegering av myndighet fra Barne-, likestillings og inkluderingssdepartementet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 18. juni 2013 med hjemmel i lov 17. juli 1992 nr. 100 om barneverntjenester (barnevernloven) § 2-3b.</dd><dt class="refid">RefID</dt><dd class="refid">forskrift/2013-06-18-1795</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Behandling av klager på avvisningsvedtak og vedtak om dekning av sakskostnader i tilsynssaker på barnevernområdet. Delegering av myndighet fra Barne-, likestillings og inkluderingssdepartementet<ul class="tocSubUl"><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2013-06-18-1795" id="dokument"><h1>Behandling av klager på avvisningsvedtak og vedtak om dekning av sakskostnader i tilsynssaker på barnevernområdet. Delegering av myndighet fra Barne-, likestillings og inkluderingssdepartementet</h1><article class="legalP" id="ledd-1">Statens helsetilsyn ønsker å få delegert kompetanse til å behandle klager på Fylkesmannens avvisningsvedtak og vedtak om dekning av sakskostnader etter forvaltningsloven § 36 i saker som gjelder barnevern. Begrunnelsen er at disse vedtakene har en nær sammenheng med tilsynsoppgavene Statens helsetilsyn skal ivareta som overordnet forvaltningsorgan på barnevernområdet.</article><article class="legalP" id="ledd-2">Statens helsetilsyn fikk fra 1. januar 2010 overført det overordnede faglige tilsynet med barnevernet jf. barnevernloven § 2-3b. Statens helsetilsyns myndighet ble utdypet i departementets brev 18. desember 2009 nr. 1931. I dette brevet ble Statens helsetilsyn også tillagt det overordnede ansvaret for klager etter barnevernloven § 6-5 og rettighetsforskriften § 25. I den forbindelse ble det presisert at Statens helsetilsyn også ses om overordnet organ etter forvaltningsloven § 35 når det gjelder de nevnte klagesakene.</article><article class="legalP" id="ledd-3">Behandling av klager på avvisningsvedtak hva gjelder saker etter barnevernloven § 6-5 og rettighetsforskriften § 25 er nært knyttet til det tillagte overordnede ansvaret for behandling av klager på vedtak etter de samme bestemmelser. Departementet legger derfor også det overordnede ansvaret for behandling av slike avvisningsvedtak til Statens helsetilsyn.</article><article class="legalP" id="ledd-4">I henhold til departementets delegering 18. desember 2009 nr. 1931 er Statens helsetilsyn overordnet organ etter forvaltningsloven § 35 når det gjelder de nevnte klagesakene. Behandling av klager på vedtak om dekning av saksomkostninger etter forvaltningsloven § 36 følger av dette overordnede ansvaret. Statens helsetilsyn er derfor rett instans til å behandle klager på fylkesmannens vedtak om dekning av saksomkostninger etter forvaltningsloven § 36 når det gjelder saker etter barnevernloven § 6-5 og rettighetsforskriften § 25.</article><section class="section" id="kapittel-1" data-lovdata-URL="LTI/forskrift/2013-06-18-1795/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="gazettenote" data-gazette-note-date="2020-12-11" data-gazette-note-type="rettelse"><article class="defaultP"><strong>11. desember 2020:</strong></article><article class="defaultP">Vedtakets tittel skal lyde:</article><article class="defaultP">Behandling av klager på avvisningsvedtak og vedtak om dekning av sakskostnader i tilsynssaker på barnevernområdet. Delegering av myndighet fra Barne-, <i>likestillings- og inkluderingsdepartementet</i></article></article></section></main></body></html>