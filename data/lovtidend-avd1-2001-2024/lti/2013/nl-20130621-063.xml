<!DOCTYPE html><html lang="no"><head><title>Lov om endringer i barnevernloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-63</dd><dt class="dokid">DokumentID</dt><dd class="dokid">LTI/lov/2013-06-21-63</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1491</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1992-07-17-100</li></ul></dd><dt class="legalArea">Rettsområde</dt><dd class="legalArea"><ul><li>Familie-, person- og barnerett &gt; Barnevern</li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="journalNumber">Journalnummer</dt><dd class="journalNumber">2013-0572</dd><dt class="titleShort">Korttittel</dt><dd class="titleShort">Endringslov til barnevernloven</dd><dt class="title">Tittel</dt><dd class="title">Lov om endringer i barnevernloven</dd><dt class="miscInformation">Annet om dokumentet</dt><dd class="miscInformation">Prop.106 L (2012–2013), Innst.395 L (2012–2013), Lovvedtak 92 (2012–2013). Stortingets første og andre gangs behandling hhv. 10. og 13. juni 2013. Fremmet av Barne-, likestillings- og inkluderingsdepartementet.</dd><dt class="refid">RefID</dt><dd class="refid">lov/2013-06-21-63</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i barnevernloven<ul class="tocSubUl"><li>I<ul class="tocSubUl"><li>§ 1-4. Krav til forsvarlighet</li><li>§ 2-2. Statlige barnevernmyndigheters organisatoriske inndeling</li><li>§ 2-3 b. Statlig tilsyn på barnevernområdet</li><li>§ 4-1. Hensynet til barnets beste</li><li>§ 4-16. Oppfølging av vedtak om omsorgsovertakelse</li><li>§ 4-27. Plasseringsalternativer ved vedtak om særlige tiltak for barn og unge med alvorlige atferdsvansker</li><li>§ 5-1. Ansvaret for institusjoner</li><li>§ 5-6. Samarbeid med institusjoner som hører under andre lover</li><li>§ 5-8 a. Institusjoner med hjem</li><li>§ 5A-8. Ansvar for etablering og drift</li><li>§ 5A-9. Økonomisk ansvar</li><li>§ 6-5. Klage over barneverntjenestens og Barne-, ungdoms- og familieetatens vedtak</li><li>§ 8-2. Barne-, ungdoms- og familieetatens ansvar</li><li>§ 9-4. Barne-, ungdoms- og familieetatens økonomiske ansvar for tiltak etter loven</li><li>§ 9-5. Kommunens økonomiske ansvar ved bruk av institusjoner mv.</li><li>§ 9-6. Rett for regionalt nivå i Barne-, ungdoms- og familieetaten til å kreve refusjon fra en annen region</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2013-06-21-63" id="dokument"><h1>Lov om endringer i barnevernloven</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juli 1992 nr. 100 om barneverntjenester (barnevernloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2013-06-21-63/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juli 1992 nr. 100 om barneverntjenester gjøres følgende endringer:</article> <article class="defaultP" margin-top="true">Overskriften til kapittel 1 skal lyde:</article><span class="futuretitle" id="kapittel-1-foreslåttittel-1">Kapittel 1. Lovens formål og virkeområde mv.</span> <article class="defaultP" margin-top="true">Ny § 1-4 skal lyde:</article><article class="futureLegalArticle" data-name="§1-4" id="kapittel-1-foreslåttparagraf-1"><span class="futureLegalArticleHeader">§ 1-4. <span class="legalArticleTitle">Krav til forsvarlighet</span></span><article class="legalP" id="kapittel-1-foreslåttparagraf-1-ledd-1">Tjenester og tiltak etter denne loven skal være forsvarlige.</article></article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-2"><span class="futureLegalArticleHeader">§ 2-2. <span class="legalArticleTitle">Statlige barnevernmyndigheters organisatoriske inndeling</span></span><article class="legalP" id="kapittel-1-foreslåttparagraf-2-ledd-1">De statlige barnevernmyndighetene består av departementet, Barne-, ungdoms- og familieetaten og fylkesmennene. De statlige barnevernmyndighetene ledes av departementet.</article><article class="legalP" id="kapittel-1-foreslåttparagraf-2-ledd-2">Barne-, ungdoms- og familieetaten er inndelt i sentralt, regionalt og lokalt nivå. Etatens sentrale nivå leder etatens virksomhet.</article></article> <article class="defaultP" margin-top="true">§ 2-3 annet og tredje ledd skal lyde:</article><article class="legalP" id="kapittel-1-ledd-2">Barne-, ungdoms- og familieetaten skal<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">etter anmodning fra kommunen bistå barneverntjenesten i kommunen med plassering av barn utenfor hjemmet,</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">ha ansvar for rekruttering og formidling av fosterhjem,</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">ha ansvar for at fosterhjemmene får nødvendig opplæring og generell veiledning.</article></article></li></ul></article><article class="legalP" id="kapittel-1-ledd-3">Barne-, ungdoms- og familieetaten skal ha internkontroll for å sikre at oppgavene utføres i samsvar med krav fastsatt i lov eller i medhold av lov. Barne-, ungdoms- og familieetaten må kunne gjøre rede for hvordan den oppfyller kravet til internkontroll. Departementet kan i forskrift gi nærmere bestemmelser om internkontroll.</article> <article class="defaultP" margin-top="true">§ 2-3 a første ledd skal lyde:</article><article class="legalP" id="kapittel-1-ledd-4">Lovens bestemmelser om Barne-, ungdoms- og familieetatens oppgaver og myndighet kommer ikke til anvendelse i Oslo kommune. I Oslo kommune skal Barne-, ungdoms- og familieetatens oppgaver og myndighet ivaretas av kommunen. Kommunens vedtak om godkjenning etter § 5-8 kan påklages til sentralt nivå i Barne-, ungdoms- og familieetaten.</article> <article class="defaultP" margin-top="true">§ 2-3 b skal lyde:</article><article class="futureLegalArticle" data-name="§2-3b" id="kapittel-1-foreslåttparagraf-3"><span class="futureLegalArticleHeader">§ 2-3 b. <span class="legalArticleTitle">Statlig tilsyn på barnevernområdet</span></span><article class="legalP" id="kapittel-1-foreslåttparagraf-3-ledd-1">Statens helsetilsyn har det overordnede faglige tilsyn med barnevernvirksomheten i de enkelte kommuner, med institusjoner, sentre for foreldre og barn og omsorgssentre for mindreårige samt med andre statlige tjenester og tiltak etter denne loven. Statens helsetilsyn skal utøve myndighet i samsvar med det som er bestemt i barnevernloven og forskrifter til denne.</article><article class="legalP" id="kapittel-1-foreslåttparagraf-3-ledd-2">Fylkesmannen skal føre tilsyn med lovligheten av kommunens oppfyllelse av plikter etter barnevernloven kap. 1 til 9. Reglene i lov 25. september 1992 nr. 107 om kommuner og fylkeskommuner kapittel 10A gjelder for denne tilsynsvirksomheten.</article><article class="legalP" id="kapittel-1-foreslåttparagraf-3-ledd-3">Fylkesmannen skal også føre tilsyn med institusjoner og sentre for foreldre og barn etter kapittel 5 og omsorgssentre for mindreårige etter kapittel 5A.</article><article class="legalP" id="kapittel-1-foreslåttparagraf-3-ledd-4">Fylkesmannen skal videre føre tilsyn med lovligheten av andre statlige tjenester og tiltak etter denne loven. Fylkesmannen kan gi pålegg til Barne-, ungdoms- og familieetaten om å rette forhold som er i strid med bestemmelser etter denne loven. Det skal gis en rimelig frist til å rette forhold før pålegg benyttes. Pålegg kan påklages til Statens helsetilsyn.</article><article class="legalP" id="kapittel-1-foreslåttparagraf-3-ledd-5">Tilsynsmyndighetenes plikt til å føre tilsyn og adgang til å gi pålegg etter de foregående ledd omfatter også private som utfører tjenester og tiltak etter denne loven.</article></article> <article class="defaultP" margin-top="true">§ 3-5 nytt annet ledd skal lyde:</article><article class="legalP" id="kapittel-1-ledd-5">Når barn under 18 år sitter i varetekt eller gjennomfører fengselsstraff, skal barneverntjenesten holde jevnlig kontakt med kriminalomsorgen og barnet. Barneverntjenesten skal delta i planleggingen og tilretteleggelsen av tiltak etter endt opphold. Slik oppfølging under varetekt og straffegjennomføring skal regnes som et tiltak som er iverksatt før barnet har fylt 18 år, jf. § 1-3 annet ledd.</article> <article class="defaultP" margin-top="true">§ 4-1 skal lyde:</article><article class="futureLegalArticle" data-name="§4-1" id="kapittel-1-foreslåttparagraf-4"><span class="futureLegalArticleHeader">§ 4-1. <span class="legalArticleTitle">Hensynet til barnets beste</span></span><article class="legalP" id="kapittel-1-foreslåttparagraf-4-ledd-1">Ved anvendelse av bestemmelsene i dette kapitlet skal det legges avgjørende vekt på å finne tiltak som er til beste for barnet. Herunder skal det legges vekt på å gi barnet stabil og god voksenkontakt og kontinuitet i omsorgen.</article><article class="legalP" id="kapittel-1-foreslåttparagraf-4-ledd-2">Barnet skal gis mulighet til medvirkning og det skal tilrettelegges for samtaler med barnet. Barn som barnevernet har overtatt omsorgen for kan gis anledning til å ha med seg en person barnet har særlig tillit til. Departementet kan gi nærmere forskrifter om medvirkning og om tillitspersonens oppgaver og funksjon.</article></article> <article class="defaultP" margin-top="true">§ 4-4 første og annet ledd skal lyde:</article><article class="legalP" id="kapittel-1-ledd-6">Barneverntjenesten skal bidra til å gi det enkelte barn gode levekår og utviklingsmuligheter ved råd, veiledning og hjelpetiltak. Hjelpetiltak skal ha som formål å bidra til positiv endring hos barnet eller i familien.</article><article class="legalP" id="kapittel-1-ledd-7">Barneverntjenesten skal, når barnet på grunn av forholdene i hjemmet eller av andre grunner har særlig behov for det, sørge for å sette i verk hjelpetiltak for barnet og familien.</article> <article class="defaultP" margin-top="true">§ 4-4 tredje ledd oppheves. Nåværende fjerde og femte ledd blir tredje og fjerde ledd.</article> <article class="defaultP" margin-top="true">§ 4-16 skal lyde:</article><article class="futureLegalArticle" data-name="§4-16" id="kapittel-1-foreslåttparagraf-5"><span class="futureLegalArticleHeader">§ 4-16. <span class="legalArticleTitle">Oppfølging av vedtak om omsorgsovertakelse</span></span><article class="legalP" id="kapittel-1-foreslåttparagraf-5-ledd-1">Barneverntjenesten har etter omsorgsovertakelsen et løpende og helhetlig ansvar for oppfølgingen av barnet, herunder et ansvar for å følge utviklingen til barnet og foreldrene. Barneverntjenesten skal der hensynet til barnet ikke taler imot det, legge til rette for samvær med søsken. Barneverntjenesten skal kort tid etter omsorgsovertakelsen kontakte foreldrene med tilbud om veiledning og oppfølging. Dersom foreldrene ønsker det, skal barneverntjenesten som en del av oppfølgingen formidle kontakt med øvrige hjelpeinstanser.</article></article> <article class="defaultP" margin-top="true">§ 4-22 fjerde ledd oppheves. Nåværende femte ledd blir fjerde ledd.</article> <article class="defaultP" margin-top="true">§ 4-22 nytt femte og sjette ledd skal lyde:</article><article class="legalP" id="kapittel-1-ledd-8">Kommunen skal føre tilsyn med hvert enkelt barn i fosterhjem fra plasseringstidspunktet og frem til barnet fyller 18 år. Formålet med tilsynet er å føre kontroll med at barnet får forsvarlig omsorg i fosterhjemmet og at de forutsetninger som ble lagt til grunn for plasseringen blir fulgt opp.</article><article class="legalP" id="kapittel-1-ledd-9">Kommunen skal sørge for at de som skal utøve tilsynet gis nødvendig opplæring og veiledning.</article> <article class="defaultP" margin-top="true">§ 4-25 annet ledd skal lyde:</article><article class="legalP" id="kapittel-1-ledd-10">Et vedtak etter § 4-24 første og annet ledd skal treffes av fylkesnemnda etter reglene i kapittel 7. Midlertidig vedtak kan treffes av barnevernadministrasjonens leder og av påtalemyndigheten. § 4-6 annet, fjerde og femte ledd gjelder tilsvarende. Plasseringstiden etter det midlertidige vedtaket skal inngå i den totale plasseringstiden som gjelder for vedtak etter § 4-24 første og annet ledd.</article> <article class="defaultP" margin-top="true">§ 4-27 skal lyde:</article><article class="futureLegalArticle" data-name="§4-27" id="kapittel-1-foreslåttparagraf-6"><span class="futureLegalArticleHeader">§ 4-27. <span class="legalArticleTitle">Plasseringsalternativer ved vedtak om særlige tiltak for barn og unge med alvorlige atferdsvansker</span></span><article class="legalP" id="kapittel-1-foreslåttparagraf-6-ledd-1">Barne-, ungdoms- og familieetaten skal utpeke hvilke institusjoner som skal ta imot barn på grunnlag av vedtak som nevnt i § 4-24, jf. § 4-26.</article></article> <article class="defaultP" margin-top="true">§ 4-28 tredje ledd skal lyde:</article><article class="legalP" id="kapittel-1-ledd-11">Når plasseringen skjer med bistand fra Barne-, ungdoms- og familieetaten, jf. § 2-3, skal Barne-, ungdoms- og familieetaten etter anmodning fra barneverntjenesten i kommunen bistå barneverntjenesten med utarbeidelse av tiltaksplanen.</article> <article class="defaultP" margin-top="true">§ 5-1 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-7"><span class="futureLegalArticleHeader">§ 5-1. <span class="legalArticleTitle">Ansvaret for institusjoner</span></span><article class="legalP" id="kapittel-1-foreslåttparagraf-7-ledd-1">Barne-, ungdoms- og familieetaten har ansvaret for etablering og drift av institusjoner, eventuelt med tilknyttede spesialisttjenester for omsorg og behandling av barn. Ansvaret gjelder institusjoner som hører under denne loven.</article></article> <article class="defaultP" margin-top="true">§ 5-4 første ledd skal lyde:</article><article class="legalP" id="kapittel-1-ledd-12">Barne-, ungdoms- og familieetaten skal gi regler for hvordan inntak og utskrivning skal besluttes.</article> <article class="defaultP" margin-top="true">§ 5-6 skal lyde:</article><article class="futureLegalArticle" data-name="§5-6" id="kapittel-1-foreslåttparagraf-8"><span class="futureLegalArticleHeader">§ 5-6. <span class="legalArticleTitle">Samarbeid med institusjoner som hører under andre lover</span></span><article class="legalP" id="kapittel-1-foreslåttparagraf-8-ledd-1">For barn som det blir vurdert å plassere i en institusjon under en annen lov, skal Barne-, ungdoms- og familieetaten sørge for at det blir etablert et samarbeid med barneverntjenesten og disse institusjonene. Kongen kan gi regler om samarbeidsordninger, herunder om plikt til å delta i samarbeidsgrupper, inntaksteam o.l.</article></article> <article class="defaultP" margin-top="true">§ 5-7 annet ledd skal lyde:</article><article class="legalP" id="kapittel-1-ledd-13">Finner fylkesmannen at institusjonen eller senteret drives uforsvarlig, kan fylkesmannen gi pålegg om å rette på forholdet, eller å nedlegge driften. Pålegget kan gis til institusjonens leder eller institusjonens eier.</article> <article class="defaultP" margin-top="true">§ 5-8 første ledd skal lyde:</article><article class="legalP" id="kapittel-1-ledd-14">Private og kommunale institusjoner og private og kommunale sentre for foreldre og barn kan bare benyttes for barn som omfattes av loven dersom institusjonen eller senteret er godkjent av regionalt nivå i Barne-, ungdoms- og familieetaten. Institusjonen eller senteret kan bare godkjennes dersom det drives i samsvar med denne loven og de forskrifter som gjelder for den, og ellers drives på en forsvarlig måte. Avgjørelser om godkjenning etter denne loven er enkeltvedtak og kan påklages til sentralt nivå i Barne-, ungdoms- og familieetaten. Departementet kan gi nærmere forskrifter om godkjenningsordningen, herunder om vilkår for godkjenning, og om klageordningen.</article> <article class="defaultP" margin-top="true">Ny § 5-8 a skal lyde:</article><article class="futureLegalArticle" data-name="§5-8a" id="kapittel-1-foreslåttparagraf-9"><span class="futureLegalArticleHeader">§ 5-8 a. <span class="legalArticleTitle">Institusjoner med hjem</span></span><article class="legalP" id="kapittel-1-foreslåttparagraf-9-ledd-1">Institusjoner som etter § 4-27 skal ta imot barn på grunnlag av vedtak eller samtykke som nevnt i § 4-24 eller § 4-26 kan omfatte institusjoner med hjem.</article><article class="legalP" id="kapittel-1-foreslåttparagraf-9-ledd-2">Hjemmene må ha særlige forutsetninger til å ta imot barn med alvorlige adferdsvansker og må være knyttet opp mot en oppfølgingsenhet.</article><article class="legalP" id="kapittel-1-foreslåttparagraf-9-ledd-3">Oppfølgingsenheten har ansvaret for oppfølgingen av hjemmene, herunder ansvaret for opplæring, behandling og veiledning.</article><article class="legalP" id="kapittel-1-foreslåttparagraf-9-ledd-4">Departementet kan gi forskrifter om institusjoner med hjem.</article></article> <article class="defaultP" margin-top="true">§ 5A-1 første og annet ledd skal lyde:</article><article class="legalP" id="kapittel-1-ledd-15">Barne-, ungdoms- og familieetaten skal gi barn som har kommet til riket og søkt asyl uten foreldre eller andre med foreldreansvar, tilbud om opphold på et omsorgssenter for mindreårige.</article><article class="legalP" id="kapittel-1-ledd-16">Tilbudet skal gjelde fra barnet blir overført fra utlendingsmyndighetene til Barne-, ungdoms- og familieetaten frem til det blir bosatt i en kommune eller forlater riket.</article> <article class="defaultP" margin-top="true">§ 5A-2 første ledd skal lyde:</article><article class="legalP" id="kapittel-1-ledd-17">Når barnet har opphold på et omsorgssenter, har Barne-, ungdoms- og familieetaten omsorgen for barnet. På vegne av Barne-, ungdoms- og familieetaten skal omsorgssenteret utøve omsorgen.</article> <article class="defaultP" margin-top="true">§ 5A-4 første ledd skal lyde:</article><article class="legalP" id="kapittel-1-ledd-18">Omsorgssenteret skal i samarbeid med barnet utrede barnets situasjon og behov og utarbeide et forslag til oppfølging av barnet mens det oppholder seg på omsorgssenteret. Forslaget skal oversendes Barne-, ungdoms- og familieetaten innen tre uker etter barnets ankomst til senteret. Barne-, ungdoms- og familieetaten skal innen seks uker etter barnets ankomst til senteret treffe vedtak om oppfølging av barnet mens det oppholder seg på senteret.</article> <article class="defaultP" margin-top="true">§ 5A-5 første ledd skal lyde:</article><article class="legalP" id="kapittel-1-ledd-19">Omsorgssenteret og Barne-, ungdoms- og familieetaten skal følge barnets utvikling nøye. Ved vesentlige endringer i barnets behov for oppfølging skal det om nødvendig treffes nytt oppfølgingsvedtak i tråd med § 5A-4 første ledd.</article> <article class="defaultP" margin-top="true">§ 5A-8 skal lyde:</article><article class="futureLegalArticle" data-name="§5A-8" id="kapittel-1-foreslåttparagraf-10"><span class="futureLegalArticleHeader">§ 5A-8. <span class="legalArticleTitle">Ansvar for etablering og drift</span></span><article class="legalP" id="kapittel-1-foreslåttparagraf-10-ledd-1">Barne-, ungdoms- og familieetaten har ansvar for at det etableres og drives omsorgssentre for mindreårige.</article></article> <article class="defaultP" margin-top="true">§ 5A-9 skal lyde:</article><article class="futureLegalArticle" data-name="§5A-9" id="kapittel-1-foreslåttparagraf-11"><span class="futureLegalArticleHeader">§ 5A-9. <span class="legalArticleTitle">Økonomisk ansvar</span></span><article class="legalP" id="kapittel-1-foreslåttparagraf-11-ledd-1">Utgiftene forbundet med opphold i omsorgssenter i medhold av § 5A-1 dekkes av Barne-, ungdoms- og familieetaten.</article></article> <article class="defaultP" margin-top="true">§ 6-5 skal lyde:</article><article class="futureLegalArticle" data-name="§6-5" id="kapittel-1-foreslåttparagraf-12"><span class="futureLegalArticleHeader">§ 6-5. <span class="legalArticleTitle">Klage over barneverntjenestens og Barne-, ungdoms- og familieetatens vedtak</span></span><article class="legalP" id="kapittel-1-foreslåttparagraf-12-ledd-1">Enkeltvedtak som barneverntjenesten har truffet, og oppfølgingsvedtak som Barne-, ungdoms- og familieetaten har truffet, kan påklages til fylkesmannen.</article><article class="legalP" id="kapittel-1-foreslåttparagraf-12-ledd-2">Første ledd gjelder ikke saker som etter kapittel 7 hører under fylkesnemnda, med mindre noe annet er sagt i denne loven.</article></article> <article class="defaultP" margin-top="true">§ 6-10 første ledd skal lyde:</article><article class="legalP" id="kapittel-1-ledd-20">Den som skal ansettes i barneverntjenesten, jf. § 2-1, skal legge fram politiattest som nevnt i politiregisterloven § 39 første ledd. Tilsvarende gjelder for støttekontakter og andre som utfører oppgaver for barneverntjenesten som ledd i hjelpetiltak etter § 4-4. Det skal også legges fram politiattest for tillitspersoner etter § 4-1 annet ledd og personer som skal utøve tilsyn med barn i fosterhjem etter § 4-22.</article> <article class="defaultP" margin-top="true">§ 7-24 annet ledd skal lyde:</article><article class="legalP" id="kapittel-1-ledd-21">Fristen for å reise søksmål er en måned fra den dag den som har rett til å reise søksmål, fikk melding om vedtaket. Det kan gis oppfriskning mot oversittelse av søksmålsfristen.</article> <article class="defaultP" margin-top="true">§ 8-2 skal lyde:</article><article class="futureLegalArticle" data-name="§8-2" id="kapittel-1-foreslåttparagraf-13"><span class="futureLegalArticleHeader">§ 8-2. <span class="legalArticleTitle">Barne-, ungdoms- og familieetatens ansvar</span></span><article class="legalP" id="kapittel-1-foreslåttparagraf-13-ledd-1">Barne-, ungdoms- og familieetaten skal yte tjenester etter denne loven til alle som oppholder seg i riket. Regionalt nivå i Barne-, ungdoms- og familieetaten skal yte tjenester etter denne loven til alle som oppholder seg i regionen.</article></article> <article class="defaultP" margin-top="true">§ 8-4 nytt annet ledd skal lyde:</article><article class="legalP" id="kapittel-1-ledd-22">Endring i barnets tilknytning til kommunen i tidsrommet mellom begjæring om tiltak er sendt fylkesnemnda og vedtak er fattet, medfører ingen endring i ansvarsforholdet. Dette gjelder med mindre den kommunen som har reist saken ikke får medhold i fylkesnemnda, eller det blir inngått avtale som nevnt i første ledd annet punktum.</article> <article class="defaultP" margin-top="true">§ 8-4 nåværende annet ledd blir tredje ledd.</article> <article class="defaultP" margin-top="true">§ 9-4 skal lyde:</article><article class="futureLegalArticle" data-name="§9-4" id="kapittel-1-foreslåttparagraf-14"><span class="futureLegalArticleHeader">§ 9-4. <span class="legalArticleTitle">Barne-, ungdoms- og familieetatens økonomiske ansvar for tiltak etter loven</span></span><article class="legalP" id="kapittel-1-foreslåttparagraf-14-ledd-1">Barne-, ungdoms- og familieetaten skal dekke utgiftene til institusjoner og sentre for foreldre og barn som overstiger den andel av utgiftene som kommunen plikter å betale etter § 9-5. Barne-, ungdoms- og familieetaten skal dekke en andel av kommunens utgifter til fosterhjem etter satser som fastsettes av departementet.</article><article class="legalP" id="kapittel-1-foreslåttparagraf-14-ledd-2">Barne-, ungdoms- og familieetatens økonomiske ansvar gjelder for barn under 20 år.</article><article class="legalP" id="kapittel-1-foreslåttparagraf-14-ledd-3">Departementet kan gi forskrifter om betalingsordningen, herunder forskrifter som fastsetter nærmere rammer for statens betalingsansvar.</article></article> <article class="defaultP" margin-top="true">§ 9-5 skal lyde:</article><article class="futureLegalArticle" data-name="§9-5" id="kapittel-1-foreslåttparagraf-15"><span class="futureLegalArticleHeader">§ 9-5. <span class="legalArticleTitle">Kommunens økonomiske ansvar ved bruk av institusjoner mv.</span></span><article class="legalP" id="kapittel-1-foreslåttparagraf-15-ledd-1">Ved bruk av institusjon og sentre for foreldre og barn, kan Barne-, ungdoms- og familieetaten kreve kommunen for egenbetaling for oppholdsutgifter etter satser som fastsettes av departementet. Egenbetalingen skal ytes av den kommunen som har søkt om inntak for et barn i tiltaket. Departementet kan gi forskrifter om egenbetalingen.</article></article> <article class="defaultP" margin-top="true">§ 9-6 skal lyde:</article><article class="futureLegalArticle" data-name="§9-6" id="kapittel-1-foreslåttparagraf-16"><span class="futureLegalArticleHeader">§ 9-6. <span class="legalArticleTitle">Rett for regionalt nivå i Barne-, ungdoms- og familieetaten til å kreve refusjon fra en annen region</span></span><article class="legalP" id="kapittel-1-foreslåttparagraf-16-ledd-1">De utgiftene regionalt nivå i Barne-, ungdoms- og familieetaten har for et barn som ved innskrivningstidspunktet har bosted i en annen region, skal dekkes av Barne-, ungdoms- og familieetaten i den regionen der barnet bor. Departementet kan gi nærmere forskrifter om retten til å kreve refusjon.</article></article></section><section class="section" data-name="kapII" id="kapittel-2" data-lovdata-URL="LTI/lov/2013-06-21-63/KAPITTEL_2"><h2 data-text-align="center">II</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Departementet kan gi overgangsregler.</article></article></li></ul></section></main></body></html>