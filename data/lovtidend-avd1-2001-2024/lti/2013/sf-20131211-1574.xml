<!DOCTYPE html><html lang="no"><head><title>Forskrift for distrikts- og regionalpolitiske virkemidler</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-11-1574</dd><dt class="dokid">DokumentID</dt><dd class="dokid">LTI/forskrift/2013-12-11-1574</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3099</dd><dt class="dateInForce">I kraft fra</dt><dd class="dateInForce">2014-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2013-12-23 14:45</dd><dt class="journalNumber">Journalnummer</dt><dd class="journalNumber">2013-1400</dd><dt class="titleShort">Korttittel</dt><dd class="titleShort">Forskrift om distrikts- og regionalvirkemidler</dd><dt class="title">Tittel</dt><dd class="title">Forskrift for distrikts- og regionalpolitiske virkemidler</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet 11. desember 2013 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2013-12-11-1574</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for distrikts- og regionalpolitiske virkemidler<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Definisjoner</li></ul></li><li>Kapittel II. Forvaltningsstruktur<ul class="tocSubUl"><li>§ 4. Forvaltere</li><li>§ 5. Forvaltning av bedriftsrettede virkemidler</li></ul></li><li>Kapittel III. Om tildeling av tilskudd<ul class="tocSubUl"><li>§ 6. Hvem kan søke</li><li>§ 7. Overordnede tildelingskriterier</li><li>§ 8. Hvilke kostnader kan tilskuddet dekke</li><li>§ 9. Hvilke kostnader kan tilskuddet ikke dekke</li><li>§ 10. Krav til søknaden</li><li>§ 11. Vedtak</li><li>§ 12. Aksept av vilkårene for tilskuddet</li></ul></li><li>Kapittel IV. Om oppfølging og kontroll av tilskuddet<ul class="tocSubUl"><li>§ 13. Vilkår for tilskuddet</li><li>§ 14. Oppfølging og kontroll</li><li>§ 15. Utbetaling</li><li>§ 16. Omgjøring og krav om tilbakebetaling</li></ul></li><li>Kapittel V. Øvrige Bestemmelser<ul class="tocSubUl"><li>§ 17. Klageadgang</li><li>§ 18. Forholdet til skatteloven</li><li>§ 19. Dispensasjon</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-11-1574" id="dokument"><h1>Forskrift for distrikts- og regionalpolitiske virkemidler</h1><section class="section" data-name="kapI" id="kapittel-1" data-lovdata-URL="LTI/forskrift/2013-12-11-1574/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2013-12-11-1574/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Denne forskriften regulerer forvaltningen og bruken av de distrikts- og regionalpolitiske virkemidlene over statsbudsjettets kapittel 551, post 60 Tilskudd til fylkeskommuner for regional utvikling og post 61 Næringsrettede midler, kompensasjon for økt arbeidsgiveravgift.</article><article class="legalP" id="kapittel-1-paragraf-1-ledd-2">Midlene skal forvaltes og brukes i samsvar med Stortingets budsjettvedtak, denne forskriften med retningslinjer og oppdragsbrevet fra Kommunal- og moderniseringsdepartementet.</article><article class="legalP" id="kapittel-1-paragraf-1-ledd-3">Forskriften regulerer forholdet mellom tilskuddsforvalter og tilskuddsmottaker og får anvendelse for alle tilskuddsforvaltere som forvalter midler over kapittel 551, postene 60 og 61.</article></article><article class="legalArticle" data-lovdata-URL="LTI/forskrift/2013-12-11-1574/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Midler til regional utvikling skal i hovedsak brukes innenfor det distriktspolitiske virkeområdet. Det vises for øvrig til enhver tid gjeldende virkeområder.</article><article class="legalP" id="kapittel-1-paragraf-2-ledd-2">Noen av midlene kan brukes utenfor virkeområdet for å utløse det regionale verdiskapingspotensialet og for å utvikle attraktive regioner og senter for folk og næringsliv i alle deler av landet.</article></article><article class="legalArticle" data-lovdata-URL="LTI/forskrift/2013-12-11-1574/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Følgende definisjoner legges til grunn i denne forskriften:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Kunngjøring:</i><sup class="footnotereference" data-footnotereferencevalue="1" data-unique-footnote-counter="1">1</sup> En offentliggjøring av hovedelementene i en tilskuddsordning.</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Nasjonale virkemiddelaktører:</i> Innovasjon Norge, SIVA og Norges Forskningsråd.</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Tilskudd:</i> Er offentlig<sup class="footnotereference" data-footnotereferencevalue="2" data-unique-footnote-counter="2">2</sup> og omfatter enhver fordel som har de samme økonomiske virkningene som rene pengeoverføringer.</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Tilskuddsbrev:</i> Tilsagn om tilskuddsbeløp på grunnlag av innvilget søknad skal bekreftes med et tilskuddsbrev.<sup class="footnotereference" data-footnotereferencevalue="3" data-unique-footnote-counter="3">3</sup></article></article></li><li data-li-identifier="5." data-name="5."><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Tilskuddsforvalter:</i> Den som forvalter tilskudd i henhold til denne forskriften.</article></article></li><li data-li-identifier="6." data-name="6."><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Tilskuddsordning:</i><sup class="footnotereference" data-footnotereferencevalue="4" data-unique-footnote-counter="4">4</sup> Administrativt system der tilskudd kan tildeles et bestemt formål og som inneholder følgende hovedelementer: <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6-ledd-1-punkt-1"><article class="legalP" id="kapittel-1-paragraf-3-ledd-1-punkt-6-ledd-1-punkt-1-ledd-1">Målet med ordningen</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6-ledd-1-punkt-2"><article class="legalP" id="kapittel-1-paragraf-3-ledd-1-punkt-6-ledd-1-punkt-2-ledd-1">Kriterier for måloppnåelse</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6-ledd-1-punkt-3"><article class="legalP" id="kapittel-1-paragraf-3-ledd-1-punkt-6-ledd-1-punkt-3-ledd-1">Tildelingskriterier, herunder støtteandel og beregningsregler</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6-ledd-1-punkt-4"><article class="legalP" id="kapittel-1-paragraf-3-ledd-1-punkt-6-ledd-1-punkt-4-ledd-1">Oppfølging og kontroll</article></article></li><li data-li-identifier="-" data-name="-"><article class="listArticle" id="kapittel-1-paragraf-3-ledd-1-punkt-6-ledd-1-punkt-5"><article class="legalP" id="kapittel-1-paragraf-3-ledd-1-punkt-6-ledd-1-punkt-5-ledd-1">Evaluering.</article></article></li></ul></article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.3.2.</article><article class="footnote" data-name="2" data-unique-footnote-counter="2"><span class="footnoteLabel">2</span> Jf. lov 27. november 1992 nr. 109 om gjennomføring i norsk rett av hoveddelen i avtale om Det europeiske økonomiske samarbeidsområde (EØS-loven), kapittel 2 Statsstøtte.</article><article class="footnote" data-name="3" data-unique-footnote-counter="3"><span class="footnoteLabel">3</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.3.3.</article><article class="footnote" data-name="4" data-unique-footnote-counter="4"><span class="footnoteLabel">4</span> Jf. bestemmelser 12. desember 2013 nr. 1939 om økonomistyring i staten, med endringer senest 18. september 2013 nr. 1104, 6.2.1.1.</article></footer></article></section><section class="section" data-name="kapII" id="kapittel-2" data-lovdata-URL="LTI/forskrift/2013-12-11-1574/KAPITTEL_2"><h2>Kapittel II. Forvaltningsstruktur</h2><article class="legalArticle" data-lovdata-URL="LTI/forskrift/2013-12-11-1574/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forvaltere</span></h3><article class="legalP" id="kapittel-2-paragraf-1-ledd-1">Kommunal- og moderniseringsdepartementet gir øremerkede rammer til fylkeskommunene gjennom årlige oppdragsbrev.</article><article class="legalP" id="kapittel-2-paragraf-1-ledd-2">Fylkeskommunene kan videredelegere<sup class="footnotereference" data-footnotereferencevalue="1" data-unique-footnote-counter="1">1</sup> hele eller deler av forvaltningen til kommuner, regionråd, de nasjonale virkemiddelaktørene og unntaksvis til andre rettssubjekter.<sup class="footnotereference" data-footnotereferencevalue="2" data-unique-footnote-counter="2">2</sup></article><article class="legalP" id="kapittel-2-paragraf-1-ledd-3">Alle forvaltere skal kunngjøre tilskuddsordningene gjennom (det til enhver tid gjeldende systemet departementet bestemmer) www.regionalforvaltning.no og på en slik måte at målgruppen nås.<sup class="footnotereference" data-footnotereferencevalue="3" data-unique-footnote-counter="3">3</sup></article><article class="legalP" id="kapittel-2-paragraf-1-ledd-4">De nasjonale virkemiddelaktørene er ikke pålagt å bruke departementets forvaltningsportal.</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.2.2.4.</article><article class="footnote" data-name="2" data-unique-footnote-counter="6"><span class="footnoteLabel">2</span> Jf. lov 10. februar 1967 om behandlingsmåten i forvaltningssaker (forvaltningsloven) § 1 siste setning.</article><article class="footnote" data-name="3" data-unique-footnote-counter="7"><span class="footnoteLabel">3</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.3.2.</article></footer></article><article class="legalArticle" data-lovdata-URL="LTI/forskrift/2013-12-11-1574/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forvaltning av bedriftsrettede virkemidler</span></h3><article class="legalP" id="kapittel-2-paragraf-2-ledd-1">Innovasjon Norge<sup class="footnotereference" data-footnotereferencevalue="1" data-unique-footnote-counter="1">1</sup> forvalter følgende bedriftsrettede midler:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Distriktsrettede investeringstilskudd og utviklingstilskudd til enkeltbedrifter og til etablerere.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Risikolån, herunder ansvarlige lån, gjeldsbrevslån og pantelån, garantier for investeringslån og driftskreditter.</article></article></li></ul></article><article class="legalP" id="kapittel-2-paragraf-2-ledd-2">Fylkeskommunen eller andre tilskuddsforvaltere skal ikke gi støtte til tiltakene over. Kommuner og regionråd kan gjennom kommunale og regionale næringsfond gi tilskudd i henhold til bokstav a.</article><footer class="footnotes"><article class="footnote" data-name="1" data-unique-footnote-counter="8"><span class="footnoteLabel">1</span> Jf. lov 19. desember 2003 nr. 130 om Innovasjon Norge, kapittel 3 Selskapets virksomhet.</article></footer></article></section><section class="section" data-name="kapIII" id="kapittel-3" data-lovdata-URL="LTI/forskrift/2013-12-11-1574/KAPITTEL_3"><h2>Kapittel III. Om tildeling av tilskudd</h2><article class="legalArticle" data-lovdata-URL="LTI/forskrift/2013-12-11-1574/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hvem kan søke</span></h3><article class="legalP" id="kapittel-3-paragraf-1-ledd-1">Alle offentlige og private aktører og virksomheter med konkrete prosjekter/tiltak kan søke dersom de faller innenfor målgruppen for tilskuddsordningen.</article></article><article class="legalArticle" data-lovdata-URL="LTI/forskrift/2013-12-11-1574/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Overordnede tildelingskriterier</span></h3><article class="legalP" id="kapittel-3-paragraf-2-ledd-1">Det kan søkes om tilskudd til prosjekter/tiltak som oppfyller følgende kriterier:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Er i tråd med fylkeskommunens mål og strategier for distrikts- og regionalpolitikk.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Kan sannsynliggjøre distrikts- og regionalpolitisk virkning.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Har god kvalitet og hvor søker har god gjennomføringsevne.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Tilskuddet har utløsende effekt. Det er ikke tilstrekkelig at tilskuddet medvirker til å opprettholde et tilbud.</article></article></li></ul></article><article class="legalP" id="kapittel-3-paragraf-2-ledd-2">Fylkeskommunen og andre forvaltere er ansvarlig for at det fastsettes ytterligere tildelingskriterier i relevant omfang når det etableres konkrete tilskuddsordninger.</article></article><article class="legalArticle" data-lovdata-URL="LTI/forskrift/2013-12-11-1574/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hvilke kostnader kan tilskuddet dekke</span></h3><article class="legalP" id="kapittel-3-paragraf-3-ledd-1">Tilskuddet kan dekke de deler av kostnadene som er direkte tilknyttet realiseringen av prosjektet/tiltaket.</article><article class="legalP" id="kapittel-3-paragraf-3-ledd-2">Tilskudd til prosjekt kan kun gis i inntil 5 år, selv om prosjektet har en lenger varighet. Unntak er tilskudd under programmer eller ordninger i regi av de nasjonale virkemiddelaktørene, Kommunal- og moderniseringsdepartementet, Ungt Entreprenørskap og Merkur der støtte kan gis i tråd med programmenes/tiltakenes varighet.</article></article><article class="legalArticle" data-lovdata-URL="LTI/forskrift/2013-12-11-1574/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hvilke kostnader kan tilskuddet ikke dekke</span></h3><article class="legalP" id="kapittel-3-paragraf-4-ledd-1">Tilskuddet kan ikke dekke:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">Drift av næringsvirksomhet eller organisasjoner.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">Kausjon eller annen økonomisk garanti.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">Direkte eller indirekte investeringer i virksomheters egenkapital.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">Renter og avdrag på lån og refinansiering av gjennomførte prosjekter.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">Drift av eller investeringer i statlige, fylkeskommunale og kommunale lovpålagte oppgaver utført av fylkeskommunen, kommunen eller andre.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">Å avsette midler til uspesifiserte fond. Delegerte midler til kommuner og regionråd, eventuelt andre forvaltere regnes ikke som fond.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-4-ledd-1-punkt-7"><article class="legalP" id="kapittel-3-paragraf-4-ledd-1-punkt-7-ledd-1">Politikkforberedende aktiviteter internt hos forvalter eller i regi av forvalter, herunder kjøp av tjenester i samband med utforming av nye tiltak og lovpålagte eller egeninitierte plan- og strategiprosesser.</article></article></li></ul></article><article class="legalP" id="kapittel-3-paragraf-4-ledd-2">Bokstav a, b og c gjelder ikke for tilskudd Innovasjon Norge tildeler.</article></article><article class="legalArticle" data-lovdata-URL="LTI/forskrift/2013-12-11-1574/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til søknaden</span></h3><article class="legalP" id="kapittel-3-paragraf-5-ledd-1">Søknaden skal sendes inn elektronisk gjennom www.regionalforvaltning.no.</article><article class="legalP" id="kapittel-3-paragraf-5-ledd-2">Dette gjelder ikke søknader til de nasjonale virkemiddelaktørene.</article><article class="legalP" id="kapittel-3-paragraf-5-ledd-3">Søknaden skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-3-punkt-1"><article class="legalP" id="kapittel-3-paragraf-5-ledd-3-punkt-1-ledd-1">En beskrivelse av tiltaket det søkes om tilskudd til, inkludert målsettinger for tiltaket og relevans for formålet med tilskuddsordningen.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-3-punkt-2"><article class="legalP" id="kapittel-3-paragraf-5-ledd-3-punkt-2-ledd-1">Plan for gjennomføring, herunder aktiviteter, tidsplan, organisering og samarbeidspartnere.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-3-punkt-3"><article class="legalP" id="kapittel-3-paragraf-5-ledd-3-punkt-3-ledd-1">Forventede resultater.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-3-punkt-4"><article class="legalP" id="kapittel-3-paragraf-5-ledd-3-punkt-4-ledd-1">Budsjett for prosjektet/tiltaket, herunder finansieringsplan.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-5-ledd-3-punkt-5"><article class="legalP" id="kapittel-3-paragraf-5-ledd-3-punkt-5-ledd-1">Søknadssum.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-5-ledd-3-punkt-6"><article class="legalP" id="kapittel-3-paragraf-5-ledd-3-punkt-6-ledd-1">Andre relevante opplysninger søkeren anser viktig for søknaden og andre opplysninger som er spesifisert i kunngjøringen.</article></article></li></ul></article><article class="legalP" id="kapittel-3-paragraf-5-ledd-4">Søkeren skal opplyse til tilskuddsforvalter om foretaket har mottatt offentlig støtte og eventuelt etter hvilken bestemmelse, det inneværende året og de to siste regnskapsårene.</article></article><article class="legalArticle" data-lovdata-URL="LTI/forskrift/2013-12-11-1574/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vedtak</span></h3><article class="legalP" id="kapittel-3-paragraf-6-ledd-1">Vedtak<sup class="footnotereference" data-footnotereferencevalue="1" data-unique-footnote-counter="1">1</sup> om tildeling av tilskudd eller avslag er et enkeltvedtak etter forvaltningslovens § 2 første ledd bokstav b. Unntaket er enkeltvedtak truffet av Innovasjon Norge.<sup class="footnotereference" data-footnotereferencevalue="2" data-unique-footnote-counter="2">2</sup> Melding om vedtak skal være skriftlig begrunnet og gis innen rimelig tid. Vedtak om tilskudd gis i et tilskuddsbrev.<sup class="footnotereference" data-footnotereferencevalue="3" data-unique-footnote-counter="3">3</sup> Vedtak om avslag på søknaden gis i et avslagsbrev.</article><article class="legalP" id="kapittel-3-paragraf-6-ledd-2">Avslag på søknaden gis dersom ett eller flere av vilkårene nedenfor er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-6-ledd-2-punkt-1"><article class="legalP" id="kapittel-3-paragraf-6-ledd-2-punkt-1-ledd-1">Søknaden tilfredsstiller ikke tildelingskriteriene eller formålet faller utenfor ordningen.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-6-ledd-2-punkt-2"><article class="legalP" id="kapittel-3-paragraf-6-ledd-2-punkt-2-ledd-1">Søkeren sender ikke inn nødvendige opplysningene etter anmodning.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-6-ledd-2-punkt-3"><article class="legalP" id="kapittel-3-paragraf-6-ledd-2-punkt-3-ledd-1">Søknaden rangeres ikke høyt nok ut fra tildelingskriteriene sett i forhold til andre søknader.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-6-ledd-2-punkt-4"><article class="legalP" id="kapittel-3-paragraf-6-ledd-2-punkt-4-ledd-1">Tidligere tildelinger er brukt i strid med forutsetningene.</article></article></li></ul></article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> Jf. lov 10. februar 1967 om behandlingsmåten i forvaltningssaker (forvaltningsloven), kapittel IV.</article><article class="footnote" data-name="2" data-unique-footnote-counter="10"><span class="footnoteLabel">2</span> Forvaltningsloven gjelder ikke for selskapet, heller ikke når det treffer enkeltvedtak på vegne av staten. Jf. lov 19. desember 2003 nr. 130 om Innovasjon Norge, § 6.</article><article class="footnote" data-name="3" data-unique-footnote-counter="11"><span class="footnoteLabel">3</span> Jf. definisjonen § 5 (4), bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.3.3.</article></footer></article><article class="legalArticle" data-lovdata-URL="LTI/forskrift/2013-12-11-1574/§12" data-name="§12" id="kapittel-3-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Aksept av vilkårene for tilskuddet</span></h3><article class="legalP" id="kapittel-3-paragraf-7-ledd-1">Tilskuddsmottaker skal gi skriftlig samtykke om at tilskuddet er akseptert på de vilkår tilskuddsbrevet angir.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2013-12-11-1574/KAPITTEL_4"><h2>Kapittel IV. Om oppfølging og kontroll av tilskuddet</h2><article class="legalArticle" data-lovdata-URL="LTI/forskrift/2013-12-11-1574/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Vilkår for tilskuddet</span></h3><article class="legalP" id="kapittel-4-paragraf-1-ledd-1">Tilskuddsmottakeren er ansvarlig ovenfor tilskuddsforvalteren og Kommunal- og moderniseringsdepartementet for at følgende vilkår for tilskuddet overholdes:<sup class="footnotereference" data-footnotereferencevalue="1" data-unique-footnote-counter="1">1</sup><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">Tilskuddsmottaker skal føre separat prosjektregnskap for bruken av midlene.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">Prosjektregnskapet skal settes opp slik at det kan sammenlignes med budsjettet og inneholde en oversikt over alle inntekter og kostnader relatert til prosjektet.</article></article></li></ul></article><article class="legalP" id="kapittel-4-paragraf-1-ledd-2">Tilskuddsmottakeren skal gi tilskuddsforvalteren melding dersom det inntrer forhold som innebærer endringer i forhold til de forutsetninger som fremgår av søknaden.</article><article class="legalP" id="kapittel-4-paragraf-1-ledd-3">Tilskuddsmottakeren kan bli gjort kjent med andre særskilte vilkår i forbindelse med kunngjøringen av midlene eller i tilskuddsbrevet.</article><footer class="footnotes"><article class="footnote" data-name="1" data-unique-footnote-counter="12"><span class="footnoteLabel">1</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104, punkt 6.3.8.2.</article></footer></article><article class="legalArticle" data-lovdata-URL="LTI/forskrift/2013-12-11-1574/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Oppfølging og kontroll</span></h3><article class="legalP" id="kapittel-4-paragraf-2-ledd-1">Tilskuddsforvalteren, Riksrevisjonen og Kommunal- og moderniseringsdepartementet har adgang til å iverksette kontroll med at midlene brukes etter forutsetningene.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-4-paragraf-2-ledd-2">Tilskuddsmottaker og tilskuddsforvalter plikter å medvirke i kontrollen.</article><footer class="footnotes"><article class="footnote" data-name="1" data-unique-footnote-counter="13"><span class="footnoteLabel">1</span> Jf. Stortingets vedtak 26. mai 2005 nr. 876 (Stortingets bevilgningsreglement) § 10 (2) og lov 7. mai 2004 nr. 21 Riksrevisjonsloven § 12 (3) og bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104 punkt 6.3.8.2.</article></footer></article><article class="legalArticle" data-lovdata-URL="LTI/forskrift/2013-12-11-1574/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utbetaling</span></h3><article class="legalP" id="kapittel-4-paragraf-3-ledd-1">Tilskuddsbeløpet utbetales i hovedsak etterskuddsvis.</article><article class="legalP" id="kapittel-4-paragraf-3-ledd-2">Minst 25 prosent av tilskuddet skal holdes tilbake til prosjektet/tiltaket er avsluttet og tilskuddsforvalteren har mottatt sluttrapport eller resultatskjema i regionalforvaltning.no og/eller rapport.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-4-paragraf-3-ledd-3">For tilskudd over kr 100&#xa0;000 skal det i tillegg sendes inn revidert prosjektregnskap som er bekreftet av revisor, alternativt godkjent regnskapsfører dersom virksomheten ikke er revisjonspliktig.</article><footer class="footnotes"><article class="footnote" data-name="1" data-unique-footnote-counter="14"><span class="footnoteLabel">1</span> Jf. bestemmelser 12. desember 2003 nr. 1939 om økonomistyring i staten, med endringer senest 18. september 2013 nr. 1104 punkt 6.3.5.</article></footer></article><article class="legalArticle" data-lovdata-URL="LTI/forskrift/2013-12-11-1574/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Omgjøring og krav om tilbakebetaling</span></h3><article class="legalP" id="kapittel-4-paragraf-4-ledd-1">Vedtak om tilskudd kan helt eller delvis omgjøres før utbetaling dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">Det fremkommer at tilskuddsmottaker har påbegynt arbeidet tilskuddet er ment å dekke før tilsagnet er innvilget.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">Søker har foretatt endringer av en slik karakter at forutsetningene for innvilgelsen ikke lenger er til stede.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">Søker ikke aksepterer eventuelle vilkår som settes for tilskuddet.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-4-ledd-1-punkt-4"><article class="legalP" id="kapittel-4-paragraf-4-ledd-1-punkt-4-ledd-1">Tildelingen bygger på uriktige opplysninger fra søker.</article></article></li><li data-li-identifier="e)" data-name="e)"><article class="listArticle" id="kapittel-4-paragraf-4-ledd-1-punkt-5"><article class="legalP" id="kapittel-4-paragraf-4-ledd-1-punkt-5-ledd-1">Tilskuddsmottaker unnlater å levere pliktig rapportering.</article></article></li><li data-li-identifier="f)" data-name="f)"><article class="listArticle" id="kapittel-4-paragraf-4-ledd-1-punkt-6"><article class="legalP" id="kapittel-4-paragraf-4-ledd-1-punkt-6-ledd-1">Tilskuddet helt eller delvis ikke er brukt etter forutsetningene.</article></article></li><li data-li-identifier="g)" data-name="g)"><article class="listArticle" id="kapittel-4-paragraf-4-ledd-1-punkt-7"><article class="legalP" id="kapittel-4-paragraf-4-ledd-1-punkt-7-ledd-1">Prosjektet/tiltaket gjennomføres til en lavere kostnad enn forutsatt i budsjettet tildelingen bygger på.</article></article></li><li data-li-identifier="h)" data-name="h)"><article class="listArticle" id="kapittel-4-paragraf-4-ledd-1-punkt-8"><article class="legalP" id="kapittel-4-paragraf-4-ledd-1-punkt-8-ledd-1">Departementet, fylkeskommunen eller andre tilskuddsforvaltere finner at tilskuddet er i strid med EØS-avtalen.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li></ul></article><article class="legalP" id="kapittel-4-paragraf-4-ledd-2">Ved tilbakebetaling etter disse reglene skal det legges til renter og renters renter fastsatt av ESA, gjeldene fra den dagen støtten ble mottatt til tidspunktet for tilbakebetalingen.</article><article class="legalP" id="kapittel-4-paragraf-4-ledd-3">Den enkelte tilskuddsforvalter kan fastsette egne vilkår utover de overnevnte.</article><article class="legalP" id="kapittel-4-paragraf-4-ledd-4">Omgjøring av vedtak om tilskudd kan skje ved at tilskudd helt eller delvis ikke utbetales eller ved krav om tilbakebetaling.</article><footer class="footnotes"><article class="footnote" data-name="1" data-unique-footnote-counter="15"><span class="footnoteLabel">1</span> Jf. forskrift 4. desember 1992 nr. 907 om offentlig støtte § 5.</article></footer></article></section><section class="section" data-name="kapV" id="kapittel-5" data-lovdata-URL="LTI/forskrift/2013-12-11-1574/KAPITTEL_5"><h2>Kapittel V. Øvrige Bestemmelser</h2><article class="legalArticle" data-lovdata-URL="LTI/forskrift/2013-12-11-1574/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klageadgang</span></h3><article class="legalP" id="kapittel-5-paragraf-1-ledd-1">Vedtak truffet av fylkeskommunen kan påklages til fylkestinget eller den fylkestinget har gitt fullmakt til.</article><article class="legalP" id="kapittel-5-paragraf-1-ledd-2">Vedtak truffet av kommunen kan påklages til kommunestyret eller den kommunestyret har gitt fullmakt til.</article><article class="legalP" id="kapittel-5-paragraf-1-ledd-3">Vedtak truffet av andre tilskuddsforvaltere kan påklages til den som har delegert tilskuddsforvaltningen til denne.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="kapittel-5-paragraf-1-ledd-4">Vedtak truffet av Innovasjon Norge i medhold av denne forskriften kan ikke påklages.<sup class="footnotereference" data-footnotereferencevalue="2" data-unique-footnote-counter="2">2</sup></article><footer class="footnotes"><article class="footnote" data-name="1" data-unique-footnote-counter="16"><span class="footnoteLabel">1</span> Jf. lov 10. februar 1967 om behandlingsmåten i forvaltningssaker (forvaltningsloven) Kapittel VI. Om klage og omgjøring.</article><article class="footnote" data-name="2" data-unique-footnote-counter="17"><span class="footnoteLabel">2</span> Jf. lov 19. desember 2003 nr. 130 om Innovasjon Norge, § 6.</article></footer></article><article class="legalArticle" data-lovdata-URL="LTI/forskrift/2013-12-11-1574/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Forholdet til skatteloven</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">Tilskudd gitt til investeringer i distriktene regnes ikke som skattbar inntekt.<sup class="footnotereference" data-footnotereferencevalue="1" data-unique-footnote-counter="1">1</sup></article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">Investeringstilskudd skal ikke trekkes fra kostpris ved beregningen av årlige og totale avskrivninger.<sup class="footnotereference" data-footnotereferencevalue="2" data-unique-footnote-counter="2">2</sup></article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-punkt-3"><article class="legalP" id="kapittel-5-paragraf-2-punkt-3-ledd-1">Tilskudd som er gitt til investering i distriktene regnes som en del av vederlaget ved salg av driftsmiddelet før det har gått fem år etter at det ble ervervet.<sup class="footnotereference" data-footnotereferencevalue="3" data-unique-footnote-counter="3">3</sup></article></article></li></ul><footer class="footnotes"><article class="footnote" data-name="1" data-unique-footnote-counter="18"><span class="footnoteLabel">1</span> Jf. lov 26. mars 1999 nr. 14 om skatt av formue og inntekt (skatteloven) § 5-31 bokstav a.</article><article class="footnote" data-name="2" data-unique-footnote-counter="19"><span class="footnoteLabel">2</span> Jf. skatteloven § 14-42 (2) siste punktum.</article><article class="footnote" data-name="3" data-unique-footnote-counter="20"><span class="footnoteLabel">3</span> Jf. skatteloven § 14-44 (1) andre punktum.</article></footer></article><article class="legalArticle" data-lovdata-URL="LTI/forskrift/2013-12-11-1574/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-3-ledd-1">Kommunal- og moderniseringsdepartementet kan i særlige tilfeller dispensere fra denne forskriften.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="21"><span class="footnoteLabel">1</span> Jf. lov 10. februar 1967 om behandlingsmåten i forvaltningssaker (forvaltningsloven) § 40.</article></footer></article><article class="legalArticle" data-lovdata-URL="LTI/forskrift/2013-12-11-1574/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-4-ledd-1">Forskriften med tilhørende retningslinjer trer i kraft 1. januar 2014.</article></article></section></main></body></html>