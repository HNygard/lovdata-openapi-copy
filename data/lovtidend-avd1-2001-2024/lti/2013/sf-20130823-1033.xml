<!DOCTYPE html><html lang="no"><head><title>Forskrift om endringer i forskrift 7. desember 2012 nr. 1144 om ervervstillatelse, registrering og merking av fiskefartøy mv. (ervervstillatelsesforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-08-23-1033</dd><dt class="dokid">DokumentID</dt><dd class="dokid">LTI/forskrift/2013-08-23-1033</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 12 s 2008</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-12-07-1144</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§9</li></ul></dd><dt class="dateOfPublication">Kunngjort</dt><dd class="dateOfPublication">2013-08-30 13:30</dd><dt class="journalNumber">Journalnummer</dt><dd class="journalNumber">2013-0924</dd><dt class="titleShort">Korttittel</dt><dd class="titleShort">Endr. i ervervstillatelsesforskriften</dd><dt class="title">Tittel</dt><dd class="title">Forskrift om endringer i forskrift 7. desember 2012 nr. 1144 om ervervstillatelse, registrering og merking av fiskefartøy mv. (ervervstillatelsesforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. august 2013 med hjemmel i lov 26. mars 1999 nr. 15 om retten til å delta i fiske og fangst (deltakerloven) § 9. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2013-08-23-1033</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift 7. desember 2012 nr. 1144 om ervervstillatelse, registrering og merking av fiskefartøy mv. (ervervstillatelsesforskriften)<ul class="tocSubUl"><li>I<ul class="tocSubUl"><li>§ 4a. Innledende bestemmelse</li><li>§ 4b. Overdragelser hvor det er tilstrekkelig med en meldeplikt</li><li>§ 4c. Krav til meldingen og ansvar for innmelding</li><li>§ 4d. Gjennomføring av meldepliktig eierendring</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-08-23-1033" id="dokument"><h1>Forskrift om endringer i forskrift 7. desember 2012 nr. 1144 om ervervstillatelse, registrering og merking av fiskefartøy mv. (ervervstillatelsesforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-08-23-1033/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 7. desember 2012 nr. 1144 om ervervstillatelse, registrering og merking av fiskefartøy mv. (ervervstillatelsesforskriften) gjøres følgende endring:</article> <article class="defaultP" margin-top="true">Nytt kapittel IIa skal lyde:</article><span class="futuretitle" id="kapittel-1-foreslåttittel-1">Kapittel IIa. Meldeplikt ved eierendringer i fiskefartøy</span><article class="futureLegalArticle" data-name="§4a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4a</span>. <span class="legalArticleTitle">Innledende bestemmelse</span></span><article class="legalP" id="kapittel-1-foreslåttparagraf-1-ledd-1">Ved overdragelse av aksje eller part i selskap eller sammenslutning som eier merkeregistrert fartøy, kreves søknad om forhåndsgodkjenning, jf. deltakerloven § 9 første ledd.</article><article class="legalP" id="kapittel-1-foreslåttparagraf-1-ledd-2">Ved mindre overdragelser gjelder likevel en meldeplikt etter dette kapittel, jf. deltakerloven § 9 annet ledd.</article></article><article class="futureLegalArticle" data-name="§4b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4b</span>. <span class="legalArticleTitle">Overdragelser hvor det er tilstrekkelig med en meldeplikt</span></span><article class="legalP" id="kapittel-1-foreslåttparagraf-2-ledd-1">For at overdragelse av aksje eller part i selskap eller sammenslutning som eier merkeregistrert fartøy skal være underlagt meldeplikt, må følgende vilkår være oppfylt<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">Overdragelsen reduserer ikke den totale eierandelen til de aktive fiskerne til 50 pst. eller mindre</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">Overdragelsen medfører ikke at nasjonalitetskravet for ervervstillatelse i deltakerloven § 5 ikke er oppfylt</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">Overdragelsen medfører ikke overtredelse av eierkonsentrasjonsreglene i konsesjonsforskriften og strukturkvoteforskriften for havfiskeflåten</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">Overdragelsen medfører ikke overtredelse av reglene om fylkesbinding i deltakerforskriften.</article></article></li></ul></article><article class="legalP" id="kapittel-1-foreslåttparagraf-2-ledd-2">Fiskeridirektoratet kan bestemme at eierendring som er underlagt meldeplikt etter denne paragraf likevel skal underlegges søknadsplikt, jf. § 4a og deltakerloven § 9 første ledd. Fiskeridirektoratet skal gi fartøyeier beskjed om dette innen 10 virkedager etter at direktoratet har mottatt melding fra fartøyeier.</article></article><article class="futureLegalArticle" data-name="§4c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4c</span>. <span class="legalArticleTitle">Krav til meldingen og ansvar for innmelding</span></span><article class="legalP" id="kapittel-1-foreslåttparagraf-3-ledd-1">Melding om eierendring skal fremmes på fastsatt skjema og sendes til Fiskeridirektoratet sentralt eller Fiskeridirektoratets regionkontor i melders distrikt, avhengig av hvem som har vedtakskompetansen etter den årlige deltakerforskriften og konsesjonsforskriften mv.</article><article class="legalP" id="kapittel-1-foreslåttparagraf-3-ledd-2">Melding fremmes av selskapet eller sammenslutningen som eier fiskefartøyet eller fullmektig på deres vegne. Dersom endringen skjer i bakenforliggende selskap eller sammenslutning som er medeier i flere selskap eller sammenslutninger som eier fiskefartøy, kan melding fremmes av det bakenforliggende selskap eller sammenslutning. Både det selskap det skjer eierendring i og det selskap som direkte eier fartøyet er ansvarlig for at det sendes inn melding etter dette kapittel.</article><article class="legalP" id="kapittel-1-foreslåttparagraf-3-ledd-3">Meldingen skal inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-3-punkt-1"><article class="legalP" id="kapittel-1-foreslåttparagraf-3-ledd-3-punkt-1-ledd-1">Navn på selskap eller sammenslutning som meldingen gjelder, og detaljert oversikt over eiersammensetningen i fartøyeiende selskap og bakenforliggende selskap før og etter endringen</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-3-punkt-2"><article class="legalP" id="kapittel-1-foreslåttparagraf-3-ledd-3-punkt-2-ledd-1">Navn på alle fartøy som det aktuelle selskap hvor endringen skal skje, er medeier i</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-3-punkt-3"><article class="legalP" id="kapittel-1-foreslåttparagraf-3-ledd-3-punkt-3-ledd-1">Aksjeeierbøker/deltakerliste. Av aksjeeierbøker skal det fremgå klart hvilke aksjer som har stemmerett og ikke</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-3-punkt-4"><article class="legalP" id="kapittel-1-foreslåttparagraf-3-ledd-3-punkt-4-ledd-1">Aksjonæravtaler eller andre underliggende avtaler</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-3-punkt-5"><article class="legalP" id="kapittel-1-foreslåttparagraf-3-ledd-3-punkt-5-ledd-1">Selskapsavtale/vedtekter</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-3-punkt-6"><article class="legalP" id="kapittel-1-foreslåttparagraf-3-ledd-3-punkt-6-ledd-1">Styresammensetning.</article></article></li></ul></article></article><article class="futureLegalArticle" data-name="§4d" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4d</span>. <span class="legalArticleTitle">Gjennomføring av meldepliktig eierendring</span></span><article class="legalP" id="kapittel-1-foreslåttparagraf-4-ledd-1">Overdragelse som er underlagt meldeplikt etter § 4b kan ikke gjennomføres før det har gått 10 virkedager etter at Fiskeridirektoratet har mottatt melding etter § 4c. Dersom Fiskeridirektoratet bestemmer at overdragelsen skal underlegges søknadsplikt etter § 4b siste ledd, kan overdragelsen bare gjennomføres dersom eventuell søknad blir innvilget.</article><article class="legalP" id="kapittel-1-foreslåttparagraf-4-ledd-2">Det fartøyeiende selskap er ansvarlig for at eierendringen ikke medfører brudd på fiskeriregelverket, selv om Fiskeridirektoratet ikke griper inn innen fristen på 10 dager.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2013-08-23-1033/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskrift trer i kraft 1. januar 2014.</article></section></main></body></html>