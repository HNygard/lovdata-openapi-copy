<!DOCTYPE html><html lang="no"><head><title>Lov om endringer i lov 9. mai 1997 nr. 26 om Statens investeringsfond for næringsvirksomhet i utviklingsland</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-55</dd><dt class="dokid">DokumentID</dt><dd class="dokid">LTI/lov/2013-06-21-55</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1471</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1997-05-09-26</li></ul></dd><dt class="legalArea">Rettsområde</dt><dd class="legalArea"><ul><li>25.05</li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="journalNumber">Journalnummer</dt><dd class="journalNumber">2013-0597</dd><dt class="titleShort">Korttittel</dt><dd class="titleShort">Endringslov til NORFUND-loven</dd><dt class="title">Tittel</dt><dd class="title">Lov om endringer i lov 9. mai 1997 nr. 26 om Statens investeringsfond for næringsvirksomhet i utviklingsland</dd><dt class="miscInformation">Annet om dokumentet</dt><dd class="miscInformation">Prop.86 L (2012–2013), Innst.301 L (2012–2013), Lovvedtak 103 (2012–2013). Stortingets første og andre gangs behandling hhv. 12. og 20. juni 2013. Fremmet av Utenriksdepartementet.</dd><dt class="refid">RefID</dt><dd class="refid">lov/2013-06-21-55</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 9. mai 1997 nr. 26 om Statens investeringsfond for næringsvirksomhet i utviklingsland<ul class="tocSubUl"><li>I<ul class="tocSubUl"><li>§ 2. Konsern</li><li>§ 6. Registrering i Foretaksregisteret</li><li>§ 8. Vedtekter</li><li>§ 9. Fondets styre</li><li>§ 10. Ansattes rett til å velge styremedlemmer</li><li>§ 11. Styrets myndighet</li><li>§ 13. Vedtaksførhet og flertallskrav</li><li>§ 14. Taushetsplikt</li><li>§ 15. Forbud mot å motta gaver m.m.</li><li>§ 17. Daglig leders myndighet</li><li>§ 18. Fondets representasjon utad</li><li>§ 19. Overskridelse av representasjonsretten</li><li>§ 20. Generalforsamlingens myndighet og rett og plikt til å være til stede på generalforsamlingen</li><li>§ 21. Ordinær generalforsamling</li><li>§ 22. Ekstraordinær generalforsamling</li><li>§ 23. Innkalling til generalforsamling</li><li>§ 24. Møteledelse og protokollasjon</li><li>§ 25. Regnskap og revisjon</li><li>§ 26. Årsrapport</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2013-06-21-55" id="dokument"><h1>Lov om endringer i lov 9. mai 1997 nr. 26 om Statens investeringsfond for næringsvirksomhet i utviklingsland</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 9. mai 1997 nr. 26 om Statens investeringsfond for næringsvirksomhet i utviklingsland.</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2013-06-21-55/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 9. mai 1997 nr. 26 om Statens investeringsfond for næringsvirksomhet i utviklingsland gjøres følgende endringer:</article> <article class="defaultP" margin-top="true">Lovens tittel skal lyde:</article> <article class="defaultP" margin-top="true"><i>Lov om Statens investeringsfond for næringsvirksomhet i utviklingsland (Norfundloven).</i></article> <article class="defaultP" margin-top="true">§ 1 tredje ledd skal lyde:</article><article class="legalP" id="kapittel-1-ledd-2">Fondet kan samarbeide med andre for å oppnå sitt formål, herunder blant annet delta i norske og utenlandske selskaper. Fondet kan etablere og utøve sin virksomhet gjennom datterselskaper. Generalforsamlingen kan i vedtektene etter § 8 fastsette nærmere betingelser og retningslinjer for slik etablering og utøvelse av virksomhet gjennom datterselskaper.</article> <article class="defaultP" margin-top="true">Ny § 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader">§ 2. <span class="legalArticleTitle">Konsern</span></span><article class="legalP" id="kapittel-1-foreslåttparagraf-1-ledd-1">Fondet utgjør sammen med et datterselskap eller datterselskaper et konsern.</article><article class="legalP" id="kapittel-1-foreslåttparagraf-1-ledd-2">Fondet er morselskap hvis det på grunn av avtale eller som eier av aksjer eller selskapsandeler har bestemmende innflytelse over et annet selskap. Fondet skal alltid anses å ha bestemmende innflytelse hvis fondet:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">eier så mange aksjer eller andeler i et annet selskap at det representerer flertallet av stemmene i det andre selskapet, eller</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">har rett til å velge eller avsette et flertall av medlemmene i det andre selskapets styre.</article></article></li></ul></article><article class="legalP" id="kapittel-1-foreslåttparagraf-1-ledd-3">Et selskap som står i forhold som nevnt i annet ledd til fondet anses som datterselskap.</article><article class="legalP" id="kapittel-1-foreslåttparagraf-1-ledd-4">Ved beregningen av stemmerettigheter og rettigheter til å velge eller avsette styremedlemmer skal rettigheter som fondet og fondets datterselskaper innehar, regnes med. Det samme gjelder rettigheter som innehas av noen som handler i eget navn, men for morselskapets eller et datterselskaps regning.</article></article> <article class="defaultP" margin-top="true">Nåværende §§ 2 til 4 blir nye §§ 3 til 5.</article> <article class="defaultP" margin-top="true">Ny § 6 skal lyde:</article><article class="futureLegalArticle" data-name="§6" id="kapittel-1-foreslåttparagraf-2"><span class="futureLegalArticleHeader">§ 6. <span class="legalArticleTitle">Registrering i Foretaksregisteret</span></span><article class="legalP" id="kapittel-1-foreslåttparagraf-2-ledd-1">Fondet skal registreres i Foretaksregisteret.</article></article> <article class="defaultP" margin-top="true">Nåværende § 5 blir ny § 7.</article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-3"><span class="futureLegalArticleHeader">§ 8. <span class="legalArticleTitle">Vedtekter</span></span><article class="legalP" id="kapittel-1-foreslåttparagraf-3-ledd-1">Generalforsamlingen kan fastsette vedtekter for fondets saksbehandling, organisasjon og virksomhet.</article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-4"><span class="futureLegalArticleHeader">§ 9. <span class="legalArticleTitle">Fondets styre</span></span><article class="legalP" id="kapittel-1-foreslåttparagraf-4-ledd-1">Fondet skal ha et styre med minst tre medlemmer. Medlemmene av styret velges av generalforsamlingen, som også bestemmer om det skal velges varamedlemmer. Daglig leder kan ikke være medlem av styret.</article><article class="legalP" id="kapittel-1-foreslåttparagraf-4-ledd-2">Reglene i aksjeloven § 20-6 om representasjon av begge kjønn i styret gjelder tilsvarende.</article><article class="legalP" id="kapittel-1-foreslåttparagraf-4-ledd-3">Styremedlemmene tjenestegjør i to år. I vedtektene kan det fastsettes kortere eller lengre tjenestetid, likevel ikke lengre enn fire år. Ved suppleringsvalg kan kortere tjenestetid fastsettes. Tjenestetiden regnes fra valget når noe annet ikke er bestemt. Den opphører ved utløpet av den ordinære generalforsamlingen i det år tjenestetiden utløper. Selv om tjenestetiden er utløpt, skal styremedlemmet bli stående i vervet inntil et nytt medlem er valgt.</article><article class="legalP" id="kapittel-1-foreslåttparagraf-4-ledd-4">Tredje ledd gjelder ikke styremedlem som er valgt etter § 10.</article><article class="legalP" id="kapittel-1-foreslåttparagraf-4-ledd-5">Et styremedlem har rett til å tre tilbake før tjenestetiden er ute dersom særlig grunn foreligger. Styret og den som har valgt styremedlemmet, skal gis rimelig forhåndsvarsel. Et styremedlem kan avsettes av den som har valgt styremedlemmet. Dette gjelder ikke et styremedlem valgt etter § 10.</article><article class="legalP" id="kapittel-1-foreslåttparagraf-4-ledd-6">Godtgjørelse til styremedlemmer, varamedlemmer og observatører fastsettes av generalforsamlingen.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-5"><span class="futureLegalArticleHeader">§ 10. <span class="legalArticleTitle">Ansattes rett til å velge styremedlemmer</span></span><article class="legalP" id="kapittel-1-foreslåttparagraf-5-ledd-1">Har fondet flere enn 30 ansatte, kan et flertall av de ansatte kreve at ett styremedlem og en observatør med vararepresentanter velges av og blant de ansatte.</article><article class="legalP" id="kapittel-1-foreslåttparagraf-5-ledd-2">Har fondet flere enn 50 ansatte, kan et flertall av de ansatte kreve at inntil en tredel og minst to av styrets medlemmer med vararepresentanter velges av og blant de ansatte.</article><article class="legalP" id="kapittel-1-foreslåttparagraf-5-ledd-3">Har fondet flere enn 200 ansatte, skal de ansatte velge ett styremedlem med varamedlem eller to observatører med varamedlemmer i tillegg til den representasjon som følger av annet ledd.</article><article class="legalP" id="kapittel-1-foreslåttparagraf-5-ledd-4">Kongen kan gi forskrift om beregningen av antall ansatte, herunder om bruk av gjennomsnittstall. Kongen kan også gi forskrift om valget, herunder om vilkår for stemmerett og valgbarhet, valgmåten og om avgjørelse av tvister om valget. Kongen kan gjøre unntak fra første, annet eller tredje ledd.</article><article class="legalP" id="kapittel-1-foreslåttparagraf-5-ledd-5">Når fondet tilhører et konsern, kan Kongen etter søknad fra konsernet, fra fagforeninger som omfatter to tredeler av dets ansatte, eller fra et flertall av de ansatte i konsernet, bestemme at de ansatte i konsernet ved anvendelse av første, annet eller tredje ledd skal regnes som ansatt i fondet.</article><article class="legalP" id="kapittel-1-foreslåttparagraf-5-ledd-6">Kongen kan bestemme at femte ledd skal gjelde for deler av et konsern.</article></article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" id="kapittel-1-foreslåttparagraf-6"><span class="futureLegalArticleHeader">§ 11. <span class="legalArticleTitle">Styrets myndighet</span></span><article class="legalP" id="kapittel-1-foreslåttparagraf-6-ledd-1">Forvaltningen av fondet hører under styret. Styret skal sørge for forsvarlig organisering av fondets virksomhet.</article><article class="legalP" id="kapittel-1-foreslåttparagraf-6-ledd-2">Styret skal i nødvendig utstrekning fastsette planer og budsjetter for fondets virksomhet. Styret kan også fastsette retningslinjer for virksomheten.</article><article class="legalP" id="kapittel-1-foreslåttparagraf-6-ledd-3">Styret skal holde seg orientert om fondets økonomiske stilling og plikter å påse at dets virksomhet, regnskap og formuesforvaltning er gjenstand for betryggende kontroll.</article><article class="legalP" id="kapittel-1-foreslåttparagraf-6-ledd-4">Styret skal føre tilsyn med den daglige ledelse og selskapets virksomhet for øvrig.</article><article class="legalP" id="kapittel-1-foreslåttparagraf-6-ledd-5">Styret kan fastsette instruks for den daglige ledelse.</article><article class="legalP" id="kapittel-1-foreslåttparagraf-6-ledd-6">Styret fastsetter styreinstruks. Instruksen skal blant annet inneholde regler om hvilke saker som skal styrebehandles og daglig leders arbeidsoppgaver og plikter overfor styret. Instruksen skal også inneholde regler for innkalling og møtebehandling.</article><article class="legalP" id="kapittel-1-foreslåttparagraf-6-ledd-7">Styret iverksetter de undersøkelser det finner nødvendig for å kunne utføre sine oppgaver. Styret skal iverksette slike undersøkelser dersom dette kreves av ett eller flere av styremedlemmene.</article></article> <article class="defaultP" margin-top="true">§ 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-7"><span class="futureLegalArticleHeader">§ 13. <span class="legalArticleTitle">Vedtaksførhet og flertallskrav</span></span><article class="legalP" id="kapittel-1-foreslåttparagraf-7-ledd-1">Styret er vedtaksført når mer enn halvdelen av samtlige styremedlemmer er til stede.</article><article class="legalP" id="kapittel-1-foreslåttparagraf-7-ledd-2">Som styrets beslutning gjelder det som flertallet blant de møtende har stemt for eller ved stemmelikhet det som møtelederen har stemt for.</article><article class="legalP" id="kapittel-1-foreslåttparagraf-7-ledd-3">Ved valg eller tilsetting anses den valgt eller tilsatt som får flest stemmer. Styret kan på forhånd bestemme at det skal holdes ny avstemning dersom ingen får flertall av de avgitte stemmer. Står stemmene likt ved valg av møteleder, avgjøres valget ved loddtrekning.</article></article> <article class="defaultP" margin-top="true">Nåværende § 6 blir ny § 14 og skal lyde:</article><article class="futureLegalArticle" data-name="§14" id="kapittel-1-foreslåttparagraf-8"><span class="futureLegalArticleHeader">§ 14. <span class="legalArticleTitle">Taushetsplikt</span></span><article class="legalP" id="kapittel-1-foreslåttparagraf-8-ledd-1">Styremedlemmer, tilsatte og personer som utfører oppdrag for fondet, har taushetsplikt om det de i stillings medfør får kjennskap til om andres forretningsmessige eller private forhold, med mindre de etter lov har plikt til å gi opplysningene. Taushetsplikten gjelder ikke meddelelser som styret eller noen som har fullmakt fra styret, gir på vegne av fondet til departementet.</article></article> <article class="defaultP" margin-top="true">Nåværende § 7 blir ny § 15 og skal lyde:</article><article class="futureLegalArticle" data-name="§15" id="kapittel-1-foreslåttparagraf-9"><span class="futureLegalArticleHeader">§ 15. <span class="legalArticleTitle">Forbud mot å motta gaver m.m.</span></span><article class="legalP" id="kapittel-1-foreslåttparagraf-9-ledd-1">Styremedlemmer, tilsatte og personer som utfører oppdrag for fondet, må ikke for seg selv eller andre motta gaver, provisjoner, tjenester eller andre ytelser fra andre enn fondet som er egnet til, eller av giveren ment, å påvirke deres handlinger for fondet.</article><article class="legalP" id="kapittel-1-foreslåttparagraf-9-ledd-2">Gaver, tjenester eller andre ytelser som nevnt i første ledd må heller ikke mottas av vedkommendes ektefelle, person som vedkommende lever sammen med, noen som er beslektet eller besvogret med dem i rett opp- eller nedadstigende linje, eller av selskap hvor noen som nevnt i første ledd har en framtredende interesse.</article><article class="legalP" id="kapittel-1-foreslåttparagraf-9-ledd-3">Den som har mottatt ytelser i strid med forbudet i paragrafen her, plikter å betale fondet et beløp som tilsvarer det som urettmessig er mottatt.</article></article> <article class="defaultP" margin-top="true">Nåværende § 14 blir ny § 16.</article> <article class="defaultP" margin-top="true">Nåværende § 15 blir ny § 17 og skal lyde:</article><article class="futureLegalArticle" data-name="§17" id="kapittel-1-foreslåttparagraf-10"><span class="futureLegalArticleHeader">§ 17. <span class="legalArticleTitle">Daglig leders myndighet</span></span><article class="legalP" id="kapittel-1-foreslåttparagraf-10-ledd-1">Daglig leder står for den daglige ledelse av fondets virksomhet og skal følge de retningslinjer og pålegg styret har gitt.</article><article class="legalP" id="kapittel-1-foreslåttparagraf-10-ledd-2">Den daglige ledelse omfatter ikke saker som etter fondets forhold er av uvanlig art eller stor betydning.</article><article class="legalP" id="kapittel-1-foreslåttparagraf-10-ledd-3">Daglig leder kan ellers avgjøre en sak etter fullmakt fra styret i det enkelte tilfellet eller når styrets beslutning ikke kan avventes uten vesentlig ulempe for fondet. Styret skal snarest underrettes om avgjørelsen.</article><article class="legalP" id="kapittel-1-foreslåttparagraf-10-ledd-4">Daglig leder skal sørge for at fondets regnskap er i samsvar med lov og forskrifter, og at formuesforvaltningen er ordnet på en betryggende måte.</article><article class="legalP" id="kapittel-1-foreslåttparagraf-10-ledd-5">Styret kan til enhver tid kreve at daglig leder gir styret en nærmere redegjørelse om bestemte saker. Slik redegjørelse kan også kreves av det enkelte styremedlem.</article></article> <article class="defaultP" margin-top="true">Nåværende § 16 blir ny § 18 og skal lyde:</article><article class="futureLegalArticle" data-name="§18" id="kapittel-1-foreslåttparagraf-11"><span class="futureLegalArticleHeader">§ 18. <span class="legalArticleTitle">Fondets representasjon utad</span></span><article class="legalP" id="kapittel-1-foreslåttparagraf-11-ledd-1">Styret representerer fondet utad. Styret kan bestemme at styremedlem eller daglig leder alene eller flere i fellesskap kan forplikte fondet. Vedtekter etter § 8 kan begrense styrets myndighet etter annet punktum og også selv gi bestemmelser om adgangen til å forplikte fondet.</article><article class="legalP" id="kapittel-1-foreslåttparagraf-11-ledd-2">Daglig leder representerer fondet utad i saker som omfattes av daglig leders myndighet etter § 17.</article></article> <article class="defaultP" margin-top="true">Nåværende § 17 blir ny § 19 og skal lyde:</article><article class="futureLegalArticle" data-name="§19" id="kapittel-1-foreslåttparagraf-12"><span class="futureLegalArticleHeader">§ 19. <span class="legalArticleTitle">Overskridelse av representasjonsretten</span></span><article class="legalP" id="kapittel-1-foreslåttparagraf-12-ledd-1">Har noen som etter § 18 representerer fondet utad, ved handlinger på vegne av fondet overskredet sin myndighet, er handlingen ikke bindende for fondet dersom medkontrahenten innså eller burde innse at myndigheten er overskredet, og at det derfor ville stride mot redelighet å gjøre rett etter handlingen gjeldende.</article></article> <article class="defaultP" margin-top="true">I nytt kapittel 3 skal kapitteloverskriften lyde:</article><span class="futuretitle" id="kapittel-1-foreslåttittel-1">Kapittel 3. Generalforsamling</span> <article class="defaultP" margin-top="true">I nytt kapittel 3 skal §§ 20 til 24 lyde:</article><article class="futureLegalArticle" data-name="§20" id="kapittel-1-foreslåttparagraf-13"><span class="futureLegalArticleHeader">§ 20. <span class="legalArticleTitle">Generalforsamlingens myndighet og rett og plikt til å være til stede på generalforsamlingen</span></span><article class="legalP" id="kapittel-1-foreslåttparagraf-13-ledd-1">Gjennom generalforsamlingen utøver departementet den øverste myndighet i fondet.</article><article class="legalP" id="kapittel-1-foreslåttparagraf-13-ledd-2">Rett til å være til stede i generalforsamlingen og til å uttale seg har, i tillegg til departementet, fondets styre, daglig leder og revisor. Daglig leder og styrets leder har plikt til å være til stede med mindre dette er åpenbart unødvendig eller det foreligger gyldig forfall. I sistnevnte tilfelle skal utpekes en stedfortreder. Fondets revisor har plikt til å være til stede for så vidt de saker som skal behandles er av en slik art at hans nærvær kan anses nødvendig.</article></article><article class="futureLegalArticle" data-name="§21" id="kapittel-1-foreslåttparagraf-14"><span class="futureLegalArticleHeader">§ 21. <span class="legalArticleTitle">Ordinær generalforsamling</span></span><article class="legalP" id="kapittel-1-foreslåttparagraf-14-ledd-1">Ordinær generalforsamling avholdes innen 6 måneder etter utgangen av hvert regnskapsår.</article><article class="legalP" id="kapittel-1-foreslåttparagraf-14-ledd-2">På den ordinære generalforsamlingen skal følgende saker behandles og avgjøres:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-14-ledd-2-punkt-1"><article class="legalP" id="kapittel-1-foreslåttparagraf-14-ledd-2-punkt-1-ledd-1">Godkjennelse av fondets årsregnskap og årsberetning, herunder anvendelse av årsoverskudd eller dekning av årsunderskudd.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-14-ledd-2-punkt-2"><article class="legalP" id="kapittel-1-foreslåttparagraf-14-ledd-2-punkt-2-ledd-1">Godkjennelse av konsernregnskap.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-14-ledd-2-punkt-3"><article class="legalP" id="kapittel-1-foreslåttparagraf-14-ledd-2-punkt-3-ledd-1">Andre saker som etter loven eller vedtektene hører under generalforsamlingen.</article></article></li></ul></article><article class="legalP" id="kapittel-1-foreslåttparagraf-14-ledd-3">Årsregnskapet, årsberetningen og revisjonsberetningen skal vedlegges innkallingen til ordinær generalforsamling.</article></article><article class="futureLegalArticle" data-name="§22" id="kapittel-1-foreslåttparagraf-15"><span class="futureLegalArticleHeader">§ 22. <span class="legalArticleTitle">Ekstraordinær generalforsamling</span></span><article class="legalP" id="kapittel-1-foreslåttparagraf-15-ledd-1">Ekstraordinær generalforsamling avholdes når departementet, styret eller revisor finner det nødvendig.</article></article><article class="futureLegalArticle" data-name="§23" id="kapittel-1-foreslåttparagraf-16"><span class="futureLegalArticleHeader">§ 23. <span class="legalArticleTitle">Innkalling til generalforsamling</span></span><article class="legalP" id="kapittel-1-foreslåttparagraf-16-ledd-1">Departementet står for innkallingen til både ordinær og ekstraordinær generalforsamling og bestemmer innkallingsmåten. Innkallingen skal være sendt senest én uke før møtet skal avholdes, med mindre kortere varsel i særlige tilfelle er helt nødvendig.</article><article class="legalP" id="kapittel-1-foreslåttparagraf-16-ledd-2">Til møtet innkalles de som etter § 20 annet ledd har rett til å være til stede på generalforsamlingen. I tillegg innkalles Riksrevisjonen.</article><article class="legalP" id="kapittel-1-foreslåttparagraf-16-ledd-3">Innkallingen skal bestemt angi de saker som skal behandles på møtet. Saker som ikke er meddelt dem som har krav på innkalling etter annet ledd, kan bare avgjøres av generalforsamlingen når de møtende medlemmer av styret enstemmig samtykker i det. Er daglig leder eller et medlem av styret uenig i den beslutningen som treffes av departementet i generalforsamlingen, skal vedkommende kreve sin dissens tilført protokollen.</article></article><article class="futureLegalArticle" data-name="§24" id="kapittel-1-foreslåttparagraf-17"><span class="futureLegalArticleHeader">§ 24. <span class="legalArticleTitle">Møteledelse og protokollasjon</span></span><article class="legalP" id="kapittel-1-foreslåttparagraf-17-ledd-1">Generalforsamlingen ledes av styrets leder eller av den styret har utpekt.</article><article class="legalP" id="kapittel-1-foreslåttparagraf-17-ledd-2">Møtelederen skal sørge for at det føres protokoll for generalforsamlingen. I protokollen skal generalforsamlingens beslutninger inntas. Protokollen skal underskrives av møtelederen og en annen person valgt av generalforsamlingen blant dem som er til stede.</article></article> <article class="defaultP" margin-top="true">Nåværende kapittel 3 blir nytt kapittel 4.</article> <article class="defaultP" margin-top="true">I nytt kapittel 4 blir nåværende § 18 ny § 25 og skal lyde:</article><article class="futureLegalArticle" data-name="§25" id="kapittel-1-foreslåttparagraf-18"><span class="futureLegalArticleHeader">§ 25. <span class="legalArticleTitle">Regnskap og revisjon</span></span><article class="legalP" id="kapittel-1-foreslåttparagraf-18-ledd-1">Fondet er regnskapspliktig etter regnskapsloven.</article><article class="legalP" id="kapittel-1-foreslåttparagraf-18-ledd-2">Fondet skal ha statsautorisert revisor som velges av generalforsamlingen. Revisors godtgjørelse skal godkjennes av generalforsamlingen.</article></article> <article class="defaultP" margin-top="true">Nåværende § 19 blir ny § 26 og skal lyde:</article><article class="futureLegalArticle" data-name="§26" id="kapittel-1-foreslåttparagraf-19"><span class="futureLegalArticleHeader">§ 26. <span class="legalArticleTitle">Årsrapport</span></span><article class="legalP" id="kapittel-1-foreslåttparagraf-19-ledd-1">Fondet skal hvert år utarbeide en årsrapport om sin virksomhet, som inneholder årsregnskap og årsberetning for morselskap og konsern.</article></article> <article class="defaultP" margin-top="true">I nytt kapittel 4 blir nåværende § 20 ny § 27.</article> <article class="defaultP" margin-top="true">Nåværende kapittel 4 blir nytt kapittel 5.</article> <article class="defaultP" margin-top="true">I nytt kapittel 5 blir nåværende §§ 21 til 24 nye §§ 28 til 31.</article></section><section class="section" data-name="kapII" id="kapittel-2" data-lovdata-URL="LTI/lov/2013-06-21-55/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven gjelder fra det tidspunkt Kongen bestemmer.</article></section></main></body></html>