<!DOCTYPE html><html lang="no"><head><title>Lov om forbud mot diskriminering på grunn av etnisitet, religion og livssyn (diskrimineringsloven om etnisitet)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-06-21-60</dd><dt class="dokid">DokumentID</dt><dd class="dokid">LTI/lov/2013-06-21-60</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1481</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2005-06-03-33</li></ul></dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Likestilling og diskriminering</li> <li>Internasjonal rett &gt; Folkerett</li> <li>Internasjonal rett &gt; Nordområdene</li></ul></dd><dt class="dateOfPublication">Kunngjort</dt><dd class="dateOfPublication">2013-06-21 15:35</dd><dt class="journalNumber">Journalnummer</dt><dd class="journalNumber">2013-0575</dd><dt class="titleShort">Korttittel</dt><dd class="titleShort">Diskrimineringsloven om etnisitet</dd><dt class="title">Tittel</dt><dd class="title">Lov om forbud mot diskriminering på grunn av etnisitet, religion og livssyn (diskrimineringsloven om etnisitet)</dd><dt class="miscInformation">Annet om dokumentet</dt><dd class="miscInformation">Prop.88 L (2012–2013), Innst.441 L (2012–2013), Lovvedtak 95 (2012–2013). Stortingets første og andre gangs behandling hhv. 10. og 13. juni 2013. Fremmet av Barne-, likestillings- og inkluderingsdepartementet.</dd><dt class="refid">RefID</dt><dd class="refid">lov/2013-06-21-60</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om forbud mot diskriminering på grunn av etnisitet, religion og livssyn (diskrimineringsloven om etnisitet)<ul class="tocSubUl"><li>Kapittel 1 Formål og virkeområde<ul class="tocSubUl"><li>§ 1. Formål</li><li>§ 2. Lovens saklige virkeområde</li><li>§ 3. Lovens stedlige virkeområde</li><li>§ 4. Ufravikelighet</li><li>§ 5. FNs rasediskrimineringskonvensjon</li></ul></li><li>Kapittel 2 Forbud mot diskriminering<ul class="tocSubUl"><li>§ 6. Hovedregel om forbud mot diskriminering</li><li>§ 7. Lovlig forskjellsbehandling</li><li>§ 8. Positiv særbehandling</li><li>§ 9. Forbud mot trakassering</li><li>§ 10. Forbud mot gjengjeldelse</li><li>§ 11. Forbud mot instruks</li><li>§ 12. Forbud mot medvirkning</li></ul></li><li>Kapittel 3 Aktivt likestillingsarbeid<ul class="tocSubUl"><li>§ 13. Offentlige myndigheters plikt til aktivt likestillingsarbeid</li><li>§ 14. Arbeidslivets organisasjoners aktivitetsplikt</li><li>§ 15. Organisasjoners og utdanningsinstitusjoners plikt til å forebygge og forhindre trakassering</li></ul></li><li>Kapittel 4 Supplerende regler i arbeidsforhold<ul class="tocSubUl"><li>§ 16. Diskrimineringsforbudet i arbeidsforhold</li><li>§ 17. Forbud mot innhenting av opplysninger ved ansettelser</li><li>§ 18. Arbeidsgivers opplysningsplikt overfor arbeidssøker</li><li>§ 19. Arbeidsgivers opplysningsplikt om lønn</li><li>§ 20. Arbeidsgivers aktivitetsplikt</li><li>§ 21. Arbeidsgivers redegjørelsesplikt</li><li>§ 22. Arbeidsgivers plikt til å forebygge og forhindre trakassering</li></ul></li><li>Kapittel 5 Håndheving, bevisbyrde og reaksjoner<ul class="tocSubUl"><li>§ 23. Håndheving av loven</li><li>§ 24. Bevisbyrde</li><li>§ 25. Oppreisning og erstatning</li><li>§ 26. Straff for grov overtredelse av diskrimineringsforbudet som er begått av flere i fellesskap</li><li>§ 27. Organisasjoners adgang til å opptre som fullmektig</li></ul></li><li>Kapittel 6 Ikrafttredelse m.m.<ul class="tocSubUl"><li>§ 28. Ikrafttredelse</li><li>§ 29. Videreføring av forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2013-06-21-60" id="dokument"><h1>Lov om forbud mot diskriminering på grunn av etnisitet, religion og livssyn (diskrimineringsloven om etnisitet)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 3. juni 2005 nr. 33 om forbud mot diskriminering på grunn av etnisitet, religion mv. (diskrimineringsloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2013-06-21-60/KAPITTEL_1"><h2>Kapittel 1 Formål og virkeområde</h2><article class="legalArticle" data-lovdata-URL="LTI/lov/2013-06-21-60/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Lovens formål er å fremme likestilling uavhengig av etnisitet, religion og livssyn. Likestilling innebærer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">likeverd,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">like muligheter og rettigheter,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">tilgjengelighet og</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">tilrettelegging.</article></article></li></ul></article></article><article class="legalArticle" data-lovdata-URL="LTI/lov/2013-06-21-60/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens saklige virkeområde</span></h3><article class="legalP" id="kapittel-1-paragraf-2-ledd-1">Loven gjelder på alle områder i samfunnet, med unntak av familieliv og andre rent personlige forhold.</article></article><article class="legalArticle" data-lovdata-URL="LTI/lov/2013-06-21-60/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lovens stedlige virkeområde</span></h3><article class="legalP" id="kapittel-1-paragraf-3-ledd-1">Loven gjelder i hele landet, herunder på Svalbard og Jan Mayen. Loven gjelder også på faste og flyttbare installasjoner i virksomhet på norsk kontinentalsokkel, på norske skip og norske luftfartøyer.</article><article class="legalP" id="kapittel-1-paragraf-3-ledd-2">Kongen gir forskrift om lovens anvendelse for utsendte arbeidstakere, jf. arbeidsmiljøloven § 1-7.</article></article><article class="legalArticle" data-lovdata-URL="LTI/lov/2013-06-21-60/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ufravikelighet</span></h3><article class="legalP" id="kapittel-1-paragraf-4-ledd-1">Bestemmelsene i denne loven kan ikke fravikes ved avtale.</article></article><article class="legalArticle" data-lovdata-URL="LTI/lov/2013-06-21-60/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">FNs rasediskrimineringskonvensjon</span></h3><article class="legalP" id="kapittel-1-paragraf-5-ledd-1">De forente nasjoners internasjonale konvensjon 21. desember 1965 om avskaffelse av alle former for rasediskriminering skal gjelde som norsk lov.</article></article></section><section class="section" data-name="kap2" id="kapittel-2" data-lovdata-URL="LTI/lov/2013-06-21-60/KAPITTEL_2"><h2>Kapittel 2 Forbud mot diskriminering</h2><article class="legalArticle" data-lovdata-URL="LTI/lov/2013-06-21-60/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hovedregel om forbud mot diskriminering</span></h3><article class="legalP" id="kapittel-2-paragraf-1-ledd-1">Diskriminering på grunn av etnisitet, religion eller livssyn er forbudt. Diskriminering på grunn av nasjonal opprinnelse, avstamning, hudfarge og språk regnes også som diskriminering på grunn av etnisitet. Forbudet gjelder diskriminering på grunn av faktisk, antatt, tidligere eller fremtidig etnisitet, religion eller livssyn. Forbudet gjelder også diskriminering på grunn av etnisitet, religion eller livssyn til en person som den som diskrimineres har tilknytning til.</article><article class="legalP" id="kapittel-2-paragraf-1-ledd-2">Med diskriminering menes direkte og indirekte forskjellsbehandling som ikke er lovlig etter § 7 eller § 8. Med direkte forskjellsbehandling menes en handling eller unnlatelse som har som formål eller virkning at en person eller et foretak blir behandlet dårligere enn andre i tilsvarende situasjon, og at dette skyldes etnisitet, religion eller livssyn. Med indirekte forskjellsbehandling menes enhver tilsynelatende nøytral bestemmelse, betingelse, praksis, handling eller unnlatelse som fører til at personer stilles dårligere enn andre, og at dette skjer på grunn av etnisitet, religion eller livssyn.</article></article><article class="legalArticle" data-lovdata-URL="LTI/lov/2013-06-21-60/§7" data-name="§7" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Lovlig forskjellsbehandling</span></h3><article class="legalP" id="kapittel-2-paragraf-2-ledd-1">Forskjellsbehandling er ikke i strid med forbudet i § 6 når:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">den har et saklig formål,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">den er nødvendig for å oppnå formålet og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">det er et rimelig forhold mellom det man ønsker å oppnå og hvor inngripende forskjellsbehandlingen er for den eller de som stilles dårligere.</article></article></li></ul></article></article><article class="legalArticle" data-lovdata-URL="LTI/lov/2013-06-21-60/§8" data-name="§8" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Positiv særbehandling</span></h3><article class="legalP" id="kapittel-2-paragraf-3-ledd-1">Positiv særbehandling på grunn av etnisitet, religion eller livssyn er ikke i strid med forbudet i § 6 dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">særbehandlingen er egnet til å fremme lovens formål,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">det er et rimelig forhold mellom det man ønsker å oppnå og hvor inngripende forskjellsbehandlingen er for den som stilles dårligere og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">særbehandlingen opphører når formålet med den er oppnådd.</article></article></li></ul></article></article><article class="legalArticle" data-lovdata-URL="LTI/lov/2013-06-21-60/§9" data-name="§9" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot trakassering</span></h3><article class="legalP" id="kapittel-2-paragraf-4-ledd-1">Trakassering på grunn av etnisitet, religion eller livssyn er forbudt. Med trakassering menes handlinger, unnlatelser eller ytringer som virker eller har til formål å virke krenkende, skremmende, fiendtlige, nedverdigende eller ydmykende.</article></article><article class="legalArticle" data-lovdata-URL="LTI/lov/2013-06-21-60/§10" data-name="§10" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbud mot gjengjeldelse</span></h3><article class="legalP" id="kapittel-2-paragraf-5-ledd-1">Det er forbudt å gjøre gjengjeld mot noen som har fremmet klage om brudd på denne loven, eller som har gitt uttrykk for at klage kan bli fremmet. Dette gjelder ikke dersom klageren har opptrådt grovt uaktsomt. Forbudet gjelder også overfor vitner i en klagesak.</article><article class="legalP" id="kapittel-2-paragraf-5-ledd-2">Det er forbudt å gjøre gjengjeld mot noen som unnlater å følge en instruks som er i strid med § 11.</article></article><article class="legalArticle" data-lovdata-URL="LTI/lov/2013-06-21-60/§11" data-name="§11" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forbud mot instruks</span></h3><article class="legalP" id="kapittel-2-paragraf-6-ledd-1">Det er forbudt å instruere noen om å diskriminere, trakassere eller gjøre gjengjeld i strid med denne loven.</article></article><article class="legalArticle" data-lovdata-URL="LTI/lov/2013-06-21-60/§12" data-name="§12" id="kapittel-2-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forbud mot medvirkning</span></h3><article class="legalP" id="kapittel-2-paragraf-7-ledd-1">Det er forbudt å medvirke til å diskriminere, trakassere, gjøre gjengjeld eller instruere i strid med denne loven.</article></article></section><section class="section" data-name="kap3" id="kapittel-3" data-lovdata-URL="LTI/lov/2013-06-21-60/KAPITTEL_3"><h2>Kapittel 3 Aktivt likestillingsarbeid</h2><article class="legalArticle" data-lovdata-URL="LTI/lov/2013-06-21-60/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Offentlige myndigheters plikt til aktivt likestillingsarbeid</span></h3><article class="legalP" id="kapittel-3-paragraf-1-ledd-1">Offentlige myndigheter skal arbeide aktivt, målrettet og planmessig for likestilling uavhengig av etnisitet, religion eller livssyn.</article></article><article class="legalArticle" data-lovdata-URL="LTI/lov/2013-06-21-60/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Arbeidslivets organisasjoners aktivitetsplikt</span></h3><article class="legalP" id="kapittel-3-paragraf-2-ledd-1">Arbeidslivets organisasjoner skal arbeide aktivt, målrettet og planmessig for å fremme lovens formål innenfor sitt virkefelt.</article></article><article class="legalArticle" data-lovdata-URL="LTI/lov/2013-06-21-60/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Organisasjoners og utdanningsinstitusjoners plikt til å forebygge og forhindre trakassering</span></h3><article class="legalP" id="kapittel-3-paragraf-3-ledd-1">Ledelsen i organisasjoner og utdanningsinstitusjoner skal innenfor sitt ansvarsområde forebygge og søke å hindre at det forekommer trakassering i strid med § 9.</article></article></section><section class="section" data-name="kap4" id="kapittel-4" data-lovdata-URL="LTI/lov/2013-06-21-60/KAPITTEL_4"><h2>Kapittel 4 Supplerende regler i arbeidsforhold</h2><article class="legalArticle" data-lovdata-URL="LTI/lov/2013-06-21-60/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Diskrimineringsforbudet i arbeidsforhold</span></h3><article class="legalP" id="kapittel-4-paragraf-1-ledd-1">Forbudene i kapittel 2 gjelder alle sider av et ansettelsesforhold. Dette omfatter blant annet:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">utlysning av stilling,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">ansettelse, omplassering og forfremmelse,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">opplæring og kompetanseutvikling,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">lønns- og arbeidsvilkår og</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">opphør av ansettelsesforholdet.</article></article></li></ul></article><article class="legalP" id="kapittel-4-paragraf-1-ledd-2">Første ledd gjelder tilsvarende for arbeidsgivers valg og behandling av selvstendig næringsdrivende og innleide arbeidstakere.</article></article><article class="legalArticle" data-lovdata-URL="LTI/lov/2013-06-21-60/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forbud mot innhenting av opplysninger ved ansettelser</span></h3><article class="legalP" id="kapittel-4-paragraf-2-ledd-1">En arbeidsgiver må ikke i ansettelsesprosessen, herunder under intervju eller på annen måte, innhente opplysninger om hvordan de stiller seg til religiøse eller kulturelle spørsmål. Dette gjelder likevel ikke dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">innhentingen av opplysningene er begrunnet i stillingens karakter eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">det inngår i formålet for vedkommende virksomhet å fremme bestemte religiøse eller kulturelle syn, og arbeidstakerens stilling vil være av betydning for gjennomføringen av formålet.</article></article></li></ul><p class="leddfortsettelse">Dersom slike opplysninger vil bli krevet, må dette angis i utlysningen av stillingen.</p></article></article><article class="legalArticle" data-lovdata-URL="LTI/lov/2013-06-21-60/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Arbeidsgivers opplysningsplikt overfor arbeidssøker</span></h3><article class="legalP" id="kapittel-4-paragraf-3-ledd-1">En arbeidssøker som mener seg forbigått i strid med denne loven, kan kreve at arbeidsgiver skriftlig gir opplysninger om den som ble ansatt. Arbeidsgiver skal opplyse om utdanning, praksis og andre formelle kvalifikasjoner.</article></article><article class="legalArticle" data-lovdata-URL="LTI/lov/2013-06-21-60/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Arbeidsgivers opplysningsplikt om lønn</span></h3><article class="legalP" id="kapittel-4-paragraf-4-ledd-1">En arbeidstaker som har mistanke om diskriminering ved lønnsfastsettelsen, kan kreve at arbeidsgiver skriftlig opplyser om lønnsnivå og kriteriene for fastsettelsen av lønn for den eller de vedkommende sammenlikner seg med.</article><article class="legalP" id="kapittel-4-paragraf-4-ledd-2">Den som mottar opplysninger om lønn i medhold av denne bestemmelsen, har taushetsplikt og skal underskrive en taushetserklæring. Dette gjelder ikke opplysninger som omfattes av offentleglova.</article><article class="legalP" id="kapittel-4-paragraf-4-ledd-3">Arbeidsgiver som utleverer lønnsopplysninger om en ansatt etter denne bestemmelsen skal samtidig informere vedkommende om hvilke opplysninger som er utlevert, og til hvem.</article></article><article class="legalArticle" data-lovdata-URL="LTI/lov/2013-06-21-60/§20" data-name="§20" id="kapittel-4-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Arbeidsgivers aktivitetsplikt</span></h3><article class="legalP" id="kapittel-4-paragraf-5-ledd-1">Arbeidsgivere skal arbeide aktivt, målrettet og planmessig for å fremme lovens formål innenfor sin virksomhet. Aktivitetsplikten omfatter blant annet rekruttering, lønns- og arbeidsvilkår, forfremmelse, utviklingsmuligheter og beskyttelse mot trakassering. Aktivitetsplikten gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">arbeidsgivere i privat sektor som jevnlig sysselsetter mer enn 50 ansatte og</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">arbeidsgivere i offentlig sektor.</article></article></li></ul></article></article><article class="legalArticle" data-lovdata-URL="LTI/lov/2013-06-21-60/§21" data-name="§21" id="kapittel-4-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Arbeidsgivers redegjørelsesplikt</span></h3><article class="legalP" id="kapittel-4-paragraf-6-ledd-1">Arbeidsgivere skal redegjøre for likestillingstiltak som er iverksatt og som planlegges iverksatt for å oppfylle aktivitetsplikten etter § 20.</article><article class="legalP" id="kapittel-4-paragraf-6-ledd-2">Redegjørelsesplikten gjelder for virksomheter som har aktivitetsplikt etter § 20 og som i lov er pålagt å utarbeide årsberetning. Disse skal ta redegjørelsene inn i virksomhetens årsberetning.</article><article class="legalP" id="kapittel-4-paragraf-6-ledd-3">Redegjørelsesplikten gjelder også for offentlige myndigheter og offentlige virksomheter som ikke er pålagt å utarbeide årsberetning. Disse skal ta redegjørelsene inn i årsbudsjettet.</article></article><article class="legalArticle" data-lovdata-URL="LTI/lov/2013-06-21-60/§22" data-name="§22" id="kapittel-4-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Arbeidsgivers plikt til å forebygge og forhindre trakassering</span></h3><article class="legalP" id="kapittel-4-paragraf-7-ledd-1">Arbeidsgivere skal forebygge og søke å hindre at det forekommer trakassering i strid med § 9.</article></article></section><section class="section" data-name="kap5" id="kapittel-5" data-lovdata-URL="LTI/lov/2013-06-21-60/KAPITTEL_5"><h2>Kapittel 5 Håndheving, bevisbyrde og reaksjoner</h2><article class="legalArticle" data-lovdata-URL="LTI/lov/2013-06-21-60/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Håndheving av loven</span></h3><article class="legalP" id="kapittel-5-paragraf-1-ledd-1">Likestillings- og diskrimineringsombudet og Likestillings- og diskrimineringsnemnda skal håndheve og medvirke til gjennomføringen av denne loven, jf. diskrimineringsombudsloven. Ombudet og nemnda skal likevel ikke håndheve reglene om:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">aktivt likestillingsarbeid i kapittel 3 og § 20,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">behandling av lønnsopplysninger i § 19 andre ledd,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">oppreisning og erstatning i § 25 og</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">straff for grov overtredelse av diskrimineringsforbudet begått av flere i fellesskap i § 26.</article></article></li></ul></article></article><article class="legalArticle" data-lovdata-URL="LTI/lov/2013-06-21-60/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Bevisbyrde</span></h3><article class="legalP" id="kapittel-5-paragraf-2-ledd-1">Det skal legges til grunn at diskriminering har funnet sted hvis:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-1-punkt-1"><article class="legalP" id="kapittel-5-paragraf-2-ledd-1-punkt-1-ledd-1">det foreligger omstendigheter som gir grunn til å tro at det har skjedd diskriminering, og</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-1-punkt-2"><article class="legalP" id="kapittel-5-paragraf-2-ledd-1-punkt-2-ledd-1">den ansvarlige ikke sannsynliggjør at diskriminering likevel ikke har funnet sted.</article></article></li></ul><p class="leddfortsettelse">Dette gjelder ved påståtte brudd på bestemmelsene i kapittel 2 og §§ 16 og 17.</p></article></article><article class="legalArticle" data-lovdata-URL="LTI/lov/2013-06-21-60/§25" data-name="§25" id="kapittel-5-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Oppreisning og erstatning</span></h3><article class="legalP" id="kapittel-5-paragraf-3-ledd-1">Den som er blitt diskriminert kan kreve oppreisning og erstatning. Dette gjelder ved brudd på bestemmelsene i kapittel 2 og §§ 16 og 17.</article><article class="legalP" id="kapittel-5-paragraf-3-ledd-2">I ansettelsesforhold gjelder ansvaret uavhengig av om arbeidsgiveren kan bebreides for diskrimineringen. På andre samfunnsområder gjelder ansvaret dersom den som har diskriminert kan bebreides for dette.</article><article class="legalP" id="kapittel-5-paragraf-3-ledd-3">Erstatningen skal dekke økonomisk tap som følge av diskrimineringen. Oppreisning for ikke-økonomisk skade fastsettes til det som er rimelig ut fra skadens omfang og art, partenes forhold og omstendighetene for øvrig.</article><article class="legalP" id="kapittel-5-paragraf-3-ledd-4">Disse reglene begrenser ikke personens rett til å kreve oppreisning og erstatning etter alminnelige erstatningsregler.</article></article><article class="legalArticle" data-lovdata-URL="LTI/lov/2013-06-21-60/§26" data-name="§26" id="kapittel-5-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Straff for grov overtredelse av diskrimineringsforbudet som er begått av flere i fellesskap</span></h3><article class="legalP" id="kapittel-5-paragraf-4-ledd-1">Den som forsettlig i fellesskap med minst to andre personer grovt overtrer eller medvirker til grov overtredelse av §§ 6 til 12, straffes med bøter eller fengsel inntil tre år. Den som tidligere er ilagt straff for overtredelse av denne bestemmelsen, kan straffes selv om overtredelsen ikke er grov.</article><article class="legalP" id="kapittel-5-paragraf-4-ledd-2">Ved vurderingen av om en overtredelse er grov skal det særlig legges vekt på graden av utvist skyld, om overtredelsen er rasistisk motivert, om den har karakter av trakassering, om den innebærer en legemskrenkelse eller alvorlig krenkelse av noens psykiske integritet, om den er egnet til å skape frykt og om den er begått mot en person som er under 18 år.</article><article class="legalP" id="kapittel-5-paragraf-4-ledd-3">Før tiltale tas ut for forhold som nevnt i første ledd, skal det vurderes om det vil være tilstrekkelig å ilegge en administrativ reaksjon.</article><article class="legalP" id="kapittel-5-paragraf-4-ledd-4">Reglene om bevisbyrde i § 24 kommer ikke til anvendelse ved håndhevingen av denne bestemmelse.</article><article class="legalP" id="kapittel-5-paragraf-4-ledd-5">Dersom overtredelsen er ledd i virksomheten til en organisert kriminell gruppe, gjelder straffeloven §§ 162 c og 60 a.</article></article><article class="legalArticle" data-lovdata-URL="LTI/lov/2013-06-21-60/§27" data-name="§27" id="kapittel-5-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Organisasjoners adgang til å opptre som fullmektig</span></h3><article class="legalP" id="kapittel-5-paragraf-5-ledd-1">I saker som behandles av Likestillings- og diskrimineringsombudet og Likestillings- og diskrimineringsnemnda, kan en organisasjon som helt eller delvis har til formål å arbeide mot diskriminering brukes som fullmektig.</article><article class="legalP" id="kapittel-5-paragraf-5-ledd-2">I saker for domstolene kan en person utpekt av og med tilknytning til en organisasjon som helt eller delvis har til formål å arbeide mot diskriminering, brukes som prosessfullmektig. Dette gjelder ikke for Høyesterett. Retten kan nekte å godta en prosessfullmakt hvis det etter rettens skjønn er fare for at prosessfullmektigen ikke har tilstrekkelige kvalifikasjoner til å ivareta partens interesser på en tilfredsstillende måte. En prosessfullmektig skal ved siden av fullmakt som nevnt i tvisteloven § 3-4 til samme tid fremlegge skriftlig orientering fra organisasjonen om prosessfullmektigens kvalifikasjoner.</article></article></section><section class="section" data-name="kap6" id="kapittel-6" data-lovdata-URL="LTI/lov/2013-06-21-60/KAPITTEL_6"><h2>Kapittel 6 Ikrafttredelse m.m.</h2><article class="legalArticle" data-lovdata-URL="LTI/lov/2013-06-21-60/§28" data-name="§28" id="kapittel-6-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Loven gjelder fra den tid Kongen bestemmer. Fra samme tid oppheves lov 3. juni 2005 nr. 33 om forbud mot diskriminering på grunn av etnisitet, religion mv.</article></article><article class="legalArticle" data-lovdata-URL="LTI/lov/2013-06-21-60/§29" data-name="§29" id="kapittel-6-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Videreføring av forskrifter</span></h3><article class="legalP" id="kapittel-6-paragraf-2-ledd-1">Forskrifter gitt i medhold av lov 3. juni 2005 nr. 33 om forbud mot diskriminering på grunn av etnisitet, religion mv. gjelder også etter at loven her har trådt i kraft.</article></article></section></main></body></html>