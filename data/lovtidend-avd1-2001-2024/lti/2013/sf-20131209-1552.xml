<!DOCTYPE html><html lang="no"><head><title>Forskrift om forsikring og annen sikkerhet for ansvar etter enkelte bestemmelser i sjøloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-09-1552</dd><dt class="dokid">DokumentID</dt><dd class="dokid">LTI/forskrift/2013-12-09-1552</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3064</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-06-17-607</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-06-24-39/§186</li><li>lov/1994-06-24-39/§198</li><li>lov/1994-06-24-39/§418</li></ul></dd><dt class="dateOfPublication">Kunngjort</dt><dd class="dateOfPublication">2013-12-20 15:00</dd><dt class="journalNumber">Journalnummer</dt><dd class="journalNumber">2013-1285</dd><dt class="titleShort">Korttittel</dt><dd class="titleShort">Forskrift om forsikring og sikkerhet på skip</dd><dt class="title">Tittel</dt><dd class="title">Forskrift om forsikring og annen sikkerhet for ansvar etter enkelte bestemmelser i sjøloven</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og beredskapsdepartementet 9. desember 2013 med hjemmel i lov 24. juni 1994 nr. 39 om sjøfarten (sjøloven) § 186, § 198 og § 418 fjerde ledd. <br /><strong>EØS-henvisninger:</strong> EØS-avtalen vedlegg XIII nr. 56x (forordning nr. 392/2009/EF).</dd><dt class="refid">RefID</dt><dd class="refid">forskrift/2013-12-09-1552</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsikring og annen sikkerhet for ansvar etter enkelte bestemmelser i sjøloven<ul class="tocSubUl"><li>Kapittel 1. Forsikring mv. etter den internasjonale konvensjon 27. november 1992 nr. 1 om erstatningsansvar for oljesølskade<ul class="tocSubUl"><li>§ 1. Definisjoner</li><li>§ 2. Forsikringsplikt</li><li>§ 3. Sertifikatplikt for norske skip</li><li>§ 4. Søknad om sertifikat for norske skip</li><li>§ 5. Godkjenning av forsikring eller annen sikkerhet</li><li>§ 6. Særregler for skip eid av den norske stat</li><li>§ 7. Sertifikatplikt for utenlandske skip</li><li>§ 8. Søknad om sertifikat for utenlandske skip mv.</li></ul></li><li>Kapittel 2. Forsikring mv. etter den internasjonale konvensjon 23. mars 2001 nr. 1 om erstatning for bunkersoljesølskade (bunkerskonvensjonen)<ul class="tocSubUl"><li>§ 9. Definisjoner</li><li>§ 10. Forsikringsplikt</li><li>§ 11. Sertifikatplikt for norske skip</li><li>§ 12. Søknad om sertifikat for norske skip</li><li>§ 13. Godkjenning av forsikring mv.</li><li>§ 14. Sertifikatplikt for utenlandske skip</li><li>§ 15. Søknad om sertifikat for utenlandske skip</li></ul></li><li>Kapittel 3. Forsikring mv. etter Aten-forordningen, Aten-konvensjonen og sjøloven § 418 annet ledd<ul class="tocSubUl"><li>§ 16. Definisjoner</li><li>§ 17. Forsikringsplikt</li><li>§ 18. Sertifikatplikt for norske skip</li><li>§ 19. Søknad om sertifikat for norske skip</li><li>§ 20. Godkjenning av forsikring mv.</li><li>§ 21. Sertifikatplikt for utenlandske skip</li><li>§ 22. Søknad om sertifikat for utenlandske skip</li></ul></li><li>Kapittel 4. Felles bestemmelser<ul class="tocSubUl"><li>§ 23. Utferdigelse av sertifikat</li><li>§ 24. Varigheten av sertifikat</li><li>§ 25. Tilbakelevering av sertifikat ved opphør av forsikring eller annet sikkerhet</li><li>§ 26. Gebyr for sertifikat</li><li>§ 27. Fremvisning av sertifikat</li><li>§ 28. Pålegg ved manglende sertifikat</li><li>§ 29. Underretning om pålegg etter § 28</li><li>§ 30. Regler til utfylling og gjennomføring av forskriften</li><li>§ 31. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-09-1552" id="dokument"><h1>Forskrift om forsikring og annen sikkerhet for ansvar etter enkelte bestemmelser i sjøloven</h1><section class="section" data-name="kap1" id="kapittel-1" data-lovdata-URL="LTI/forskrift/2013-12-09-1552/KAPITTEL_1"><h2>Kapittel 1. Forsikring mv. etter den internasjonale konvensjon 27. november 1992 nr. 1 om erstatningsansvar for oljesølskade</h2><article class="legalArticle" data-lovdata-URL="LTI/forskrift/2013-12-09-1552/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-1-ledd-1">I kapittel 1 i denne forskriften betyr<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1"><i>1992-ansvarskonvensjonen:</i> den internasjonale konvensjon 27. november 1992 nr. 1 om erstatningsansvar for oljesølskade</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1"><i>skip:</i> ethvert sjøgående fartøy eller annen flytende innretning på sjøen som er konstruert eller tilpasset for transport av olje som last i bulk, og som faktisk transporterer olje som last i bulk</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1"><i>norsk skip:</i> skip som er innført i norsk skipsregister</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1"><i>olje:</i> enhver bestandig mineralolje som inneholder hydrokarboner, så som råolje, fyringsolje, tung dieselolje og smøreolje</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1"><i>eier:</i> for registrert skips vedkommende den som står oppført i skipsregisteret som eier. Eies et skip av en stat, men brukes av et selskap som i denne staten er registrert som skipets bruker, anses selskapet som skipets eier.</article></article></li></ul></article></article><article class="legalArticle" data-lovdata-URL="LTI/forskrift/2013-12-09-1552/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forsikringsplikt</span></h3><article class="legalP" id="kapittel-1-paragraf-2-ledd-1">Eier av norsk skip som har om bord mer enn 2000 tonn olje som last i bulk, plikter å ha godkjent forsikring eller annen sikkerhet som dekker ansvar som er nevnt i sjøloven § 191, opp til de grenser som er nevnt i sjøloven § 194.</article><article class="legalP" id="kapittel-1-paragraf-2-ledd-2">Bestemmelsen i første ledd gjelder også for utenlandske skip som anløper eller forlater havn eller annen laste- eller losseplass i Norge eller på den norske kontinentalsokkelen.</article><article class="legalP" id="kapittel-1-paragraf-2-ledd-3">Reglene i første og annet ledd gjelder også for skip som eies eller brukes av den norske stat eller av en annen stat: Dette gjelder likevel ikke krigsskip og andre skip som utelukkende nyttes i statlig, ikke-kommersielt øyemed.</article></article><article class="legalArticle" data-lovdata-URL="LTI/forskrift/2013-12-09-1552/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Sertifikatplikt for norske skip</span></h3><article class="legalP" id="kapittel-1-paragraf-3-ledd-1">Eier av norsk skip som skal ha godkjent forsikring eller annen sikkerhet etter § 2 første ledd, skal sørge for at skipet har om bord et sertifikat utstedt av Sjøfartsdirektoratet som bekrefter at det foreligger slik forsikring eller sikkerhet.</article></article><article class="legalArticle" data-lovdata-URL="LTI/forskrift/2013-12-09-1552/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om sertifikat for norske skip</span></h3><article class="legalP" id="kapittel-1-paragraf-4-ledd-1">Søknad om sertifikat etter § 3 skal sendes Sjøfartsdirektoratet på skjema fastsatt av direktoratet. Ved søknaden skal legges attest utstedt av eierens forsikringsgiver eller den som har stilt annen sikkerhet, om at det for skipet foreligger forsikring eller annen økonomisk sikkerhet som oppfyller vilkårene i sjøloven § 197 første ledd. Dersom det nyttes annen sikkerhet enn forsikring, må det gis nærmere opplysninger om sikkerhetens art.</article><article class="legalP" id="kapittel-1-paragraf-4-ledd-2">I attesten skal bekreftes at forsikringen eller sikkerheten dekker ansvar av den art som er nevnt i sjøloven § 191, opp til de grenser som er nevnt i sjøloven § 194, og at forsikringen eller sikkerheten i sin gyldighetstid bare kan sies opp med tre måneders skriftlig varsel til Sjøfartsdirektoratet.</article><article class="legalP" id="kapittel-1-paragraf-4-ledd-3">Sjøfartsdirektoratet fastsetter skjema for forsikringsgiverens attest.</article><article class="legalP" id="kapittel-1-paragraf-4-ledd-4">Forsikringen eller annen sikkerhet etter annet ledd opphører når forsikringens eller sikkerhetens gyldighetstid utløper eller sertifikatet leveres tilbake til Sjøfartsdirektoratet, eller når nytt sertifikat utstedes for skipet.</article></article><article class="legalArticle" data-lovdata-URL="LTI/forskrift/2013-12-09-1552/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning av forsikring eller annen sikkerhet</span></h3><article class="legalP" id="kapittel-1-paragraf-5-ledd-1">Forsikring eller annen sikkerhet som nevnt i § 2 første ledd skal godkjennes av Sjøfartsdirektoratet. Er direktoratet i tvil om en forsikring eller annen sikkerhet er tilfredsstillende, kan direktoratet innhente uttalelse fra Finanstilsynet.</article></article><article class="legalArticle" data-lovdata-URL="LTI/forskrift/2013-12-09-1552/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Særregler for skip eid av den norske stat</span></h3><article class="legalP" id="kapittel-1-paragraf-6-ledd-1">Eies skipet av den norske stat og det ikke går inn under unntaket i § 2 tredje ledd, skal Sjøfartsdirektoratet utstede et sertifikat som bekrefter at skipet eies av staten, og at staten dekker ansvaret innen begrensningsbeløpet. Annen forsikring eller sikkerhetsstillelse er ikke nødvendig. Sertifikat utstedes etter anmodning fra den statsinstitusjon som disponerer skipet.</article></article><article class="legalArticle" data-lovdata-URL="LTI/forskrift/2013-12-09-1552/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sertifikatplikt for utenlandske skip</span></h3><article class="legalP" id="kapittel-1-paragraf-7-ledd-1">Skip som er registrert i en stat som er bundet av 1992-ansvarskonvensjonen, eller, om skipet ikke er registrert, skip som fører flagget til en slik stat, skal ha om bord sertifikat som fastsatt 1992-ansvarskonvensjonen, utstedt eller bekreftet av vedkommende myndighet i skipets hjemstat. Andre utenlandske skip skal ha sertifikat utstedt eller bekreftet av Sjøfartsdirektoratet eller av vedkommende myndighet i en annen stat som er bundet av 1992-ansvarskonvensjonen.</article><article class="legalP" id="kapittel-1-paragraf-7-ledd-2">For skip som eies av en stat, anerkjennes også sertifikat utstedt av vedkommende myndighet i staten som bekrefter at skipet eies av staten, og at ansvaret er dekket innen begrensningsbeløpet.</article><article class="legalP" id="kapittel-1-paragraf-7-ledd-3">Sertifikatet skal være på engelsk eller fransk eller inneholde oversetting til et av disse språkene.</article></article><article class="legalArticle" data-lovdata-URL="LTI/forskrift/2013-12-09-1552/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Søknad om sertifikat for utenlandske skip mv.</span></h3><article class="legalP" id="kapittel-1-paragraf-8-ledd-1">Søknad til Sjøfartsdirektoratet om sertifikat, eller kopi av sertifikat utstedt av vedkommende myndighet i en annen stat, bør sendes direktoratet senest 30 dager før skipet kan ventes å anløpe norsk havn eller en innretning på den norske kontinentalsokkel.</article><article class="legalP" id="kapittel-1-paragraf-8-ledd-2">Søknad om sertifikat skal være på norsk eller engelsk og inneholde følgende opplysninger<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-2-punkt-1"><article class="legalP" id="kapittel-1-paragraf-8-ledd-2-punkt-1-ledd-1">skipets navn, nasjonalitet og hjemsted</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-2-punkt-2"><article class="legalP" id="kapittel-1-paragraf-8-ledd-2-punkt-2-ledd-1">skipets kjenningsnummer eller bokstaver</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-2-punkt-3"><article class="legalP" id="kapittel-1-paragraf-8-ledd-2-punkt-3-ledd-1">eierens navn og hovedforretningssted</article></article></li><li data-li-identifier="d)" data-name="d)"><article class="listArticle" id="kapittel-1-paragraf-8-ledd-2-punkt-4"><article class="legalP" id="kapittel-1-paragraf-8-ledd-2-punkt-4-ledd-1">sikkerhetens art</article></article></li><li data-li-identifier="e)" data-name="e)"><article class="listArticle" id="kapittel-1-paragraf-8-ledd-2-punkt-5"><article class="legalP" id="kapittel-1-paragraf-8-ledd-2-punkt-5-ledd-1">navn og hovedforretningssted til forsikringsgiveren, eller annen som har stilt sikkerhet, og i tilfelle det forretningssted hvor forsikringen er ytet eller sikkerheten stilt.</article></article></li></ul></article><article class="legalP" id="kapittel-1-paragraf-8-ledd-3">Bestemmelsene i § 4 og § 5 gjelder tilsvarende.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2013-12-09-1552/KAPITTEL_2"><h2>Kapittel 2. Forsikring mv. etter den internasjonale konvensjon 23. mars 2001 nr. 1 om erstatning for bunkersoljesølskade (bunkerskonvensjonen)</h2><article class="legalArticle" data-lovdata-URL="LTI/forskrift/2013-12-09-1552/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Definisjoner</span></h3><article class="legalP" id="kapittel-2-paragraf-1-ledd-1">I kapittel 2 i denne forskriften betyr<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1"><i>bunkerskonvensjonen:</i> den internasjonale konvensjon 2001 om erstatningsansvar for bunkersoljesølskade</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1"><i>skip:</i> ethvert sjøgående fartøy eller annen flytende innretning på sjøen som beregnet etter vedlegg I til den internasjonale skipsmålingskonvensjonen 1969 har bruttotonnasje som overstiger 1000 tonn</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1"><i>norsk skip:</i> skip som er innført i norsk skipsregister</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1"><i>bunkersolje:</i> alle oljer som inneholder hydrokarboner, herunder smøreolje, til bruk til skipets drift eller fremdrift, samt alle rester av slik olje</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1"><i>skipets registrerte eier:</i> den som står oppført i skipsregisteret som eier, eller, hvis skipet ikke er registrert, den som eier skipet. Eies et skip av en stat, men brukes av et selskap som i denne stat er registrert som skipets bruker, anses selskapet som skipets eier.</article></article></li></ul></article></article><article class="legalArticle" data-lovdata-URL="LTI/forskrift/2013-12-09-1552/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forsikringsplikt</span></h3><article class="legalP" id="kapittel-2-paragraf-2-ledd-1">Eier av norsk skip plikter å ha godkjent forsikring eller annen sikkerhet som dekker ansvar som er nevnt i sjøloven § 183, opp til de grenser som er nevnt i sjøloven § 186 jf. § 175.</article><article class="legalP" id="kapittel-2-paragraf-2-ledd-2">Bestemmelsen i første ledd gjelder også for utenlandske skip som anløper eller forlater havn eller annen laste- eller losseplass i Norge eller på den norske kontinentalsokkelen.</article><article class="legalP" id="kapittel-2-paragraf-2-ledd-3">Bestemmelsene i første og annet ledd gjelder også for skip som eies eller brukes av den norske stat eller av en annen stat. Dette gjelder likevel ikke krigsskip og andre skip som eies eller brukes av en annen stat, og som utelukkende nyttes i statlig, ikke-kommersielt øyemed.</article></article><article class="legalArticle" data-lovdata-URL="LTI/forskrift/2013-12-09-1552/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Sertifikatplikt for norske skip</span></h3><article class="legalP" id="kapittel-2-paragraf-3-ledd-1">Eier av norsk skip som skal ha godkjent forsikring eller annen sikkerhet etter § 10 første ledd, skal sørge for at skipet har om bord et sertifikat utstedt av Sjøfartsdirektoratet som bekrefter at det foreligger slik forsikring eller sikkerhet.</article></article><article class="legalArticle" data-lovdata-URL="LTI/forskrift/2013-12-09-1552/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Søknad om sertifikat for norske skip</span></h3><article class="legalP" id="kapittel-2-paragraf-4-ledd-1">Søknad om sertifikat etter § 11 skal sendes Sjøfartsdirektoratet på skjema fastsatt av direktoratet. Ved søknaden skal legges attest utstedt av eierens forsikringsgiver eller den som har stilt annen sikkerhet, om at det for skipet foreligger forsikring eller annen økonomisk sikkerhet som oppfyller vilkårene i sjøloven § 186 første ledd. Dersom det nyttes annen sikkerhet enn forsikring, må det gis nærmere opplysninger om sikkerhetens art.</article><article class="legalP" id="kapittel-2-paragraf-4-ledd-2">I attesten skal bekreftes at forsikringen eller sikkerheten dekker ansvar av den art som er nevnt i sjøloven § 183, opp til de grenser som er nevnt i sjøloven § 186 jf. § 175, og at forsikringen eller sikkerheten i sin gyldighetstid bare kan sies opp med tre måneders skriftlig varsel til Sjøfartsdirektoratet.</article><article class="legalP" id="kapittel-2-paragraf-4-ledd-3">Bestemmelsene i § 4 tredje og fjerde ledd gjelder tilsvarende.</article></article><article class="legalArticle" data-lovdata-URL="LTI/forskrift/2013-12-09-1552/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Godkjenning av forsikring mv.</span></h3><article class="legalP" id="kapittel-2-paragraf-5-ledd-1">Bestemmelsene i § 5 og § 6 gjelder tilsvarende for forsikring mv. som nevnt i § 10.</article></article><article class="legalArticle" data-lovdata-URL="LTI/forskrift/2013-12-09-1552/§14" data-name="§14" id="kapittel-2-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Sertifikatplikt for utenlandske skip</span></h3><article class="legalP" id="kapittel-2-paragraf-6-ledd-1">Skip som er registrert i en stat som er bundet av bunkerskonvensjonen, eller, om skipet ikke er registrert, skip som er berettiget til å føre flagget til en slik stat, skal ha om bord sertifikat som fastsatt i bunkerskonvensjonen, utstedt eller bekreftet av vedkommende myndighet i skipets hjemstat. Andre utenlandske skip skal ha sertifikat utstedt eller bekreftet av Sjøfartsdirektoratet eller av vedkommende myndighet i en annen stat som er bundet av bunkerskonvensjonen.</article><article class="legalP" id="kapittel-2-paragraf-6-ledd-2">Bestemmelsene i § 7 annet og tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/2013-12-09-1552/§15" data-name="§15" id="kapittel-2-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Søknad om sertifikat for utenlandske skip</span></h3><article class="legalP" id="kapittel-2-paragraf-7-ledd-1">Om søknad om sertifikat for utenlandsk skip gjelder § 8 tilsvarende.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2013-12-09-1552/KAPITTEL_3"><h2>Kapittel 3. Forsikring mv. etter Aten-forordningen, Aten-konvensjonen og sjøloven § 418 annet ledd</h2><article class="legalArticle" data-lovdata-URL="LTI/forskrift/2013-12-09-1552/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Definisjoner</span></h3><article class="legalP" id="kapittel-3-paragraf-1-ledd-1">I kapittel 3 i denne forskriften betyr<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1"><i>Aten-konvensjonen:</i> Aten-konvensjonen av 1974 om transport av passasjerer og deres bagasje til sjøs, endret ved protokoll av 2002</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1"><i>Aten-forordningen:</i> forordning (EF) nr. 392/2009 om transportørers erstatningsansvar ved ulykker under sjøtransport av passasjerer</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1"><i>skip:</i> ethvert sjøgående fartøy med unntak for luftputebåter</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1"><i>norsk skip:</i> skip som er innført i norsk skipsregister</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1"><i>internasjonal transport:</i> enhver transport dersom avgangs- og bestemmelsesstedet i henhold til transportavtalen ligger i to forskjellige stater, eller i den samme staten, dersom det i henhold til transportavtalen eller den fastsatte reiseruten er en mellomliggende anløpshavn i en annen stat.</article></article></li></ul></article></article><article class="legalArticle" data-lovdata-URL="LTI/forskrift/2013-12-09-1552/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forsikringsplikt</span></h3><article class="legalP" id="kapittel-3-paragraf-2-ledd-1">For norske skip i internasjonal transport skal bortfrakteren ha forsikring eller annen økonomisk sikkerhet som dekker ansvar etter sjøloven § 418 første og tredje ledd, dersom skipet er sertifisert til å føre mer enn 12 passasjerer.</article><article class="legalP" id="kapittel-3-paragraf-2-ledd-2">For skip i sjøtransport i Norge i klasse A og B etter artikkel 4 i direktiv 98/18/EF som er sertifisert til å føre mer enn 12 passasjerer, skal bortfrakteren ha forsikring eller annen økonomisk sikkerhet som dekker ansvar etter sjøloven § 418 første og tredje ledd, dersom<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">skipet er registrert i Norge,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">transportavtalen er inngått i Norge, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">avgangs- eller bestemmelsessted i henhold til transportavtalen ligger i Norge.</article></article></li></ul></article><article class="legalP" id="kapittel-3-paragraf-2-ledd-3">For norske skip i passasjertransport i Norge som ikke er omfattet av klasse A og B i direktiv 2009/45/EF artikkel 4, skal bortfrakteren ha ansvarsforsikring som dekker ansvar etter sjøloven § 418 annet ledd, dersom skipet er sertifisert til å føre mer enn 12 passasjerer.</article><article class="legalP" id="kapittel-3-paragraf-2-ledd-4">Grensen for forsikringen eller annen økonomisk sikkerhet skal ikke være under 250&#xa0;000 SDR multiplisert med det antall passasjerer som skipet ifølge sitt sertifikat har adgang til å føre.</article><article class="legalP" id="kapittel-3-paragraf-2-ledd-5">Reglene i denne paragrafen gjelder også for skip som eies eller brukes av den norske stat eller av en annen stat. Dette gjelder likevel ikke krigsskip og andre skip som utelukkende nyttes i statlig, ikke kommersielt øyemed.</article></article><article class="legalArticle" data-lovdata-URL="LTI/forskrift/2013-12-09-1552/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Sertifikatplikt for norske skip</span></h3><article class="legalP" id="kapittel-3-paragraf-3-ledd-1">Norske skip som skal ha godkjent forsikring eller annen sikkerhet etter § 17 første og annet ledd, skal ha om bord et sertifikat utstedt av Sjøfartsdirektoratet som bekrefter at det foreligger slik forsikring eller sikkerhet.</article></article><article class="legalArticle" data-lovdata-URL="LTI/forskrift/2013-12-09-1552/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Søknad om sertifikat for norske skip</span></h3><article class="legalP" id="kapittel-3-paragraf-4-ledd-1">Søknad om sertifikat etter § 18 skal sendes Sjøfartsdirektoratet på skjema fastsatt av direktoratet. Ved søknaden skal legges attest utstedt av eierens forsikringsgiver eller den som har stilt annen sikkerhet, om at det for skipet foreligger forsikring eller annen økonomisk sikkerhet som oppfyller vilkårene i sjøloven § 418 annet og tredje ledd. Dersom det nyttes annen sikkerhet enn forsikring, må det gis nærmere opplysninger om sikkerhetens art.</article><article class="legalP" id="kapittel-3-paragraf-4-ledd-2">I attesten skal bekreftes at forsikringen eller sikkerheten dekker ansvar av den art som er nevnt i sjøloven § 418, opp til de grenser som er nevnt i sjøloven § 175 første ledd nr. 1, og at forsikringen eller sikkerheten i sin gyldighetstid bare kan sies opp med tre måneders skriftlig varsel til Sjøfartsdirektoratet.</article><article class="legalP" id="kapittel-3-paragraf-4-ledd-3">Bestemmelsene i § 4 tredje og fjerde ledd gjelder tilsvarende.</article></article><article class="legalArticle" data-lovdata-URL="LTI/forskrift/2013-12-09-1552/§20" data-name="§20" id="kapittel-3-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Godkjenning av forsikring mv.</span></h3><article class="legalP" id="kapittel-3-paragraf-5-ledd-1">Bestemmelsene i § 5 og § 6 gjelder tilsvarende for forsikring mv. som nevnt i § 17 første og annet ledd.</article></article><article class="legalArticle" data-lovdata-URL="LTI/forskrift/2013-12-09-1552/§21" data-name="§21" id="kapittel-3-paragraf-6"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Sertifikatplikt for utenlandske skip</span></h3><article class="legalP" id="kapittel-3-paragraf-6-ledd-1">Skip som er registrert i en stat som er bundet av Aten-konvensjonen, og skip som er omfattet av virkeområdet i Aten-forordningen artikkel 2, skal ha om bord sertifikat som fastsatt i Aten-forordningen eller Aten-konvensjonen, utstedt eller bekreftet av vedkommende myndighet i skipets hjemstat. Andre utenlandske skip skal ha sertifikat utstedt eller bekreftet av Sjøfartsdirektoratet eller av vedkommende myndighet i en annen stat som omfattes av Aten-forordningen eller en annen Aten-konvensjonsstat.</article><article class="legalP" id="kapittel-3-paragraf-6-ledd-2">Bestemmelsene i § 7 annet og tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/2013-12-09-1552/§22" data-name="§22" id="kapittel-3-paragraf-7"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Søknad om sertifikat for utenlandske skip</span></h3><article class="legalP" id="kapittel-3-paragraf-7-ledd-1">Om søknad om sertifikat for utenlandske skip gjelder § 8 tilsvarende.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2013-12-09-1552/KAPITTEL_4"><h2>Kapittel 4. Felles bestemmelser</h2><article class="legalArticle" data-lovdata-URL="LTI/forskrift/2013-12-09-1552/§23" data-name="§23" id="kapittel-4-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Utferdigelse av sertifikat</span></h3><article class="legalP" id="kapittel-4-paragraf-1-ledd-1">Sertifikat etter 1992-ansvarskonvensjonen utferdiges på formular anbefalt av Det internasjonale erstatningsfondet i samsvar med 1992-ansvarskonvensjonens bestemmelser.</article><article class="legalP" id="kapittel-4-paragraf-1-ledd-2">Sertifikat etter bunkerskonvensjonen utferdiges på formular anbefalt av Den internasjonale Sjøfartsorganisasjon i samsvar med bunkerskonvensjonens bestemmelser.</article><article class="legalP" id="kapittel-4-paragraf-1-ledd-3">Sertifikat etter Aten-forordningen og Aten-konvensjonen utferdiges på formular anbefalt av Den internasjonale sjøfartsorganisasjon i samsvar med Aten-forordningen.</article><article class="legalP" id="kapittel-4-paragraf-1-ledd-4">Sjøfartsdirektoratet skal sende sertifikatet til skipets eier. Kopi av sertifikatet skal sendes til forsikringsgiveren eller den som har stilt annen sikkerhet. Data fra sertifikatet skal registreres i Sjøfartsdirektoratets fartøyregister.</article></article><article class="legalArticle" data-lovdata-URL="LTI/forskrift/2013-12-09-1552/§24" data-name="§24" id="kapittel-4-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Varigheten av sertifikat</span></h3><article class="legalP" id="kapittel-4-paragraf-2-ledd-1">Sertifikat kan utstedes for et bestemt tidsrom eller inntil forsikringen eller sikkerheten sies opp. Sertifikatet bør gis samme gyldighetstid som forsikringen eller sikkerheten med mindre særlige grunner taler mot det, men kan ikke gis lengre gyldighetstid enn forsikringen eller sikkerheten.</article></article><article class="legalArticle" data-lovdata-URL="LTI/forskrift/2013-12-09-1552/§25" data-name="§25" id="kapittel-4-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilbakelevering av sertifikat ved opphør av forsikring eller annet sikkerhet</span></h3><article class="legalP" id="kapittel-4-paragraf-3-ledd-1">Eier av skip som er utstyrt med sertifikat utstedt av Sjøfartsdirektoratet, plikter å levere sertifikatet tilbake til Sjøfartsdirektoratet straks forsikringen eller sikkerheten opphører å gjelde på grunn av oppsigelse eller av annen grunn, eller når sertifikatets gyldighetstid utløper.</article></article><article class="legalArticle" data-lovdata-URL="LTI/forskrift/2013-12-09-1552/§26" data-name="§26" id="kapittel-4-paragraf-4"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Gebyr for sertifikat</span></h3><article class="legalP" id="kapittel-4-paragraf-4-ledd-1">For sertifikat betales gebyr etter forskrift om gebyr for tjenester som utføres av Sjøfartsdirektoratet (gebyrtariffen).</article></article><article class="legalArticle" data-lovdata-URL="LTI/forskrift/2013-12-09-1552/§27" data-name="§27" id="kapittel-4-paragraf-5"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Fremvisning av sertifikat</span></h3><article class="legalP" id="kapittel-4-paragraf-5-ledd-1">På anmodning av Sjøfartsdirektoratet, havnemyndigheter, tollvesenet, lostjenesten eller andre som Sjøfartsdirektoratet bemyndiger, har skipets fører på et norsk eller utenlandsk skip som omfattes av forskriften her, plikt til å vise frem sertifikat som nevnt i denne forskriften når skipet anløper eller forlater havn eller annen laste- eller losseplass i Norge eller på den norske kontinentalsokkel.</article><article class="legalP" id="kapittel-4-paragraf-5-ledd-2">Oppdages det ved kontroll at norsk eller utenlandsk skip ikke har foreskrevet sertifikat, skal Sjøfartsdirektoratet straks underrettes.</article></article><article class="legalArticle" data-lovdata-URL="LTI/forskrift/2013-12-09-1552/§28" data-name="§28" id="kapittel-4-paragraf-6"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Pålegg ved manglende sertifikat</span></h3><article class="legalP" id="kapittel-4-paragraf-6-ledd-1">Sjøfartsdirektoratet kan nekte skip som ikke har sertifikat etter denne forskriften, adgang til, eller forby det å forlate, havn eller annen laste- eller losseplass i Norge eller på den norske kontinentalsokkel, eller påby at det blir losset eller flyttet.</article><article class="legalP" id="kapittel-4-paragraf-6-ledd-2">Har norsk skip ikke sertifikat, skal skipets fører på begjæring utlevere skipets nasjonalitetsbevis til Sjøfartsdirektoratet, jf. sjøloven § 186 første ledd, § 197 første ledd og § 418 første og tredje ledd. Er skipet i utenlandsk havn, skal skipets fører på begjæring fra norsk konsul utlevere skipets nasjonalitetsbevis til denne.</article></article><article class="legalArticle" data-lovdata-URL="LTI/forskrift/2013-12-09-1552/§29" data-name="§29" id="kapittel-4-paragraf-7"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Underretning om pålegg etter § 28</span></h3><article class="legalP" id="kapittel-4-paragraf-7-ledd-1">Når vedtak treffes etter § 28, skal skipets eier og fører straks underrettes skriftlig om vedtaket og grunnen for det. Gjelder vedtaket utenlandsk skip, skal Sjøfartsdirektoratet gi skriftlig underretning om vedtaket og grunnene for det til konsulen eller den diplomatiske representant for den stat hvis flagg skipet fører.</article><article class="legalP" id="kapittel-4-paragraf-7-ledd-2">Underretning om vedtak etter § 28 skal også gis politi- og tollmyndighetene samt lostjenesten.</article></article><article class="legalArticle" data-lovdata-URL="LTI/forskrift/2013-12-09-1552/§30" data-name="§30" id="kapittel-4-paragraf-8"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Regler til utfylling og gjennomføring av forskriften</span></h3><article class="legalP" id="kapittel-4-paragraf-8-ledd-1">Sjøfartsdirektoratet kan gi nærmere regler til utfylling og gjennomføring av denne forskriften.</article></article><article class="legalArticle" data-lovdata-URL="LTI/forskrift/2013-12-09-1552/§31" data-name="§31" id="kapittel-4-paragraf-9"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-9-ledd-1">Forskriften her trer i kraft 1. januar 2014. Fra samme tidspunkt oppheves forskrift 17. juni 2008 nr. 607 om forsikring og annen sikkerhet for oljesølansvar for skip etter bunkerskonvensjonen 2001 og ansvarskonvensjonen 1992.</article><article class="legalP" id="kapittel-4-paragraf-9-ledd-2">Sjøfartsdirektoratet kan godkjenne forsikring eller annen sikkerhet og utstede sertifikat i medhold av forskriften før forskriften trer i kraft.</article><article class="legalP" id="kapittel-4-paragraf-9-ledd-3">Sertifikat utstedt i medhold av forskrift 24. mai 1996 nr. 514 om forsikring og annen sikkerhet for oljesølansvar for skip og forskrift 17. juni 2008 nr. 607 om forsikring og annen sikkerhet for oljesølansvar for skip etter bunkerskonvensjonen 2001 og ansvarskonvensjonen 1992 skal anses å oppfylle forsikringsplikten i forskriften her.</article></article></section></main></body></html>