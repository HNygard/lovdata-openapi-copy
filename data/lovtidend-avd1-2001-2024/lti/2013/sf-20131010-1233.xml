<!DOCTYPE html><html lang="no"><head><title>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-10-10-1233</dd><dt class="dokid">DokumentID</dt><dd class="dokid">LTI/forskrift/2013-10-10-1233</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 14 s 2451</dd><dt class="dateInForce">I kraft fra</dt><dd class="dateInForce">2013-10-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-22-1624</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§8</li><li>lov/2003-12-19-124/§14</li><li>lov/2003-12-19-124/§15</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2013-10-18 15:30</dd><dt class="journalNumber">Journalnummer</dt><dd class="journalNumber">2013-1064</dd><dt class="titleShort">Korttittel</dt><dd class="titleShort">Endr. i animaliehygieneforskriften</dd><dt class="title">Tittel</dt><dd class="title">Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 10. oktober 2013 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 8, § 14 og § 15, jf. delegeringsvedtak 19. desember 2003 nr. 1790 og delegeringsvedtak 5. mai 2004 nr. 884. <br /><strong>EØS-henvisninger:</strong> EØS-avtalen vedlegg I kap. I del 6.1 nr. 19 (forordning (EU) nr. 101/2013).</dd><dt class="refid">RefID</dt><dd class="refid">forskrift/2013-10-10-1233</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)<ul class="tocSubUl"><li>I</li><li>II</li><li>Forordninger<ul class="tocSubUl"><li>KOMMISJONSFORORDNING (EU) nr. 101/2013 av 4. februar 2013 vedrørende bruk av melkesyre for å redusere mikrobiologisk forurensning på overflaten av skrotter av storfe<ul class="tocSubUl"><li>Artikkel 1</li><li>Artikkel 2</li><li>Vedlegg<ul class="tocSubUl"><li>Del I Vilkår for bruk av melkesyre for å redusere mikrobiologisk overflateforurensning på skrotter, halve skrotter eller firedeler av storfe i slakterier</li><li>Del II Minstekriterier og kontrollparametrer for HACCP</li><li>Del III Informasjon om behandlingen</li></ul></li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-10-10-1233" id="dokument"><h1>Forskrift om endring i forskrift om særlige hygieneregler for næringsmidler av animalsk opprinnelse (animaliehygieneforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-10-10-1233/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 22. desember 2008 nr. 1624 om særlige hygieneregler for næringsmidler av animalsk opprinnelse (animaliehygieneforskriften) gjøres følgende endringer:</article> <article class="defaultP" margin-top="true">I EØS-henvisningsfeltet tilføyes følgende:</article> <article class="defaultP" margin-top="true">vedlegg I kap. I del 6.1 nr. 19 (forordning (EU) nr. 101/2013).</article> <article class="defaultP" margin-top="true">§ 1 ny tittel skal lyde:</article> <article class="defaultP" margin-top="true"><i>Gjennomføring av forordning (EF) nr. 853/2004 og tilhørende forordninger</i></article> <article class="defaultP" margin-top="true">§ 1 nytt annet ledd skal lyde:</article><article class="legalP" id="kapittel-1-ledd-2">EØS-avtalens vedlegg I kapittel I del 6.1 nr. 19 (forordning (EU) nr. 101/2013) vedrørende bruk av melkesyre for å redusere mikrobiologisk forurensning på overflaten av skrotter av storfe gjelder som forskrift med de tilpasninger som følger av vedlegg I kapittel I, protokoll 1 til avtalen og avtalen for øvrig.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-10-10-1233/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section><section class="section" id="kapittel-3" data-lovdata-URL="LTI/forskrift/2013-10-10-1233/KAPITTEL_3"><h2>Forordninger</h2><article class="defaultP">Endringer som gjøres under avsnittet «Forordninger»:</article> <article class="defaultP" margin-top="true">Etter konsolidert forordning (EF) nr. 853/2004 tilføyes:</article><span class="futuretitle" id="kapittel-3-foreslåttittel-1">Forordning (EU) nr. 101/2013</span><article class="legalP" id="kapittel-3-ledd-1">Nedenfor gjengis til informasjon norsk oversettelse av forordning (EU) nr. 101/2013 med de endringer og tillegg som følger av EØS-tilpasningen av rettsakten i samsvar med vedlegg I, protokoll 1 til avtalen og avtalen for øvrig.</article><section class="section" id="kapittel-3-kapittel-1" data-lovdata-URL="LTI/forskrift/2013-10-10-1233/KAPITTEL_3-1"><h3 data-text-align="center">KOMMISJONSFORORDNING (EU) nr. 101/2013<br />av 4. februar 2013<br />vedrørende bruk av melkesyre for å redusere mikrobiologisk forurensning på overflaten av skrotter av storfe</h3><article class="defaultP">EUROPAKOMMISJONEN HAR –</article><article class="legalP" id="kapittel-3-kapittel-1-ledd-1">under henvisning til traktaten om Den europeiske unions virkemåte,</article><article class="legalP" id="kapittel-3-kapittel-1-ledd-2">under henvisning til europaparlaments- og rådsforordning (EF) nr. 853/2004 av 29. april 2004 om fastsettelse av særlige hygieneregler for næringsmidler av animalsk opprinnelse,<sup class="footnotereference" data-footnotereferencevalue="1" data-unique-footnote-counter="1">1</sup> særlig artikkel 3 nr. 2, og</article><article class="legalP" id="kapittel-3-kapittel-1-ledd-3">ut fra følgende betraktninger:<ul class="defaultList"><li data-li-identifier="1)" data-name="1)"><article class="listArticle" id="kapittel-3-kapittel-1-ledd-3-punkt-1"><article class="legalP" id="kapittel-3-kapittel-1-ledd-3-punkt-1-ledd-1">I europaparlaments- og rådsforordning (EF) nr. 852/2004 av 29. april 2004 om næringsmiddelhygiene<sup class="footnotereference" data-footnotereferencevalue="2" data-unique-footnote-counter="2">2</sup> er det fastsatt alminnelige regler for næringsmiddelhygiene som gjelder for driftsansvarlige for næringsmiddelforetak, der det tas særlig hensyn til prinsippet om allmenn gjennomføring av framgangsmåter som bygger på fareanalyse og kritiske kontrollpunkter (HACCP).</article></article></li><li data-li-identifier="2)" data-name="2)"><article class="listArticle" id="kapittel-3-kapittel-1-ledd-3-punkt-2"><article class="legalP" id="kapittel-3-kapittel-1-ledd-3-punkt-2-ledd-1">Ved forordning (EF) nr. 853/2004 er det fastsatt særlige hygieneregler for næringsmidler av animalsk opprinnelse for driftsansvarlige for næringsmiddelforetak. Det fastsettes at driftsansvarlige for næringsmiddelforetak ikke skal bruke andre stoffer enn drikkevann for å fjerne forurensning fra overflaten av produkter av animalsk opprinnelse, med mindre bruken av stoffet er godkjent i henhold til nevnte forordning.</article></article></li><li data-li-identifier="3)" data-name="3)"><article class="listArticle" id="kapittel-3-kapittel-1-ledd-3-punkt-3"><article class="legalP" id="kapittel-3-kapittel-1-ledd-3-punkt-3-ledd-1">Ved kommisjonsforordning (EF) nr. 2073/2005 av 15. november 2005 om mikrobiologiske kriterier for næringsmidler<sup class="footnotereference" data-footnotereferencevalue="3" data-unique-footnote-counter="3">3</sup> fastsettes dessuten mikrobiologiske kriterier for visse mikroorganismer og de gjennomføringsreglene som driftsansvarlige for næringsmiddelforetak skal overholde når de gjennomfører allmenne og særlige hygienetiltak nevnt i forordning (EF) nr. 852/2004. Her fastsettes det at driftsansvarlige for næringsmiddelforetak skal påse at næringsmidler oppfyller disse mikrobiologiske kriteriene.</article></article></li><li data-li-identifier="4)" data-name="4)"><article class="listArticle" id="kapittel-3-kapittel-1-ledd-3-punkt-4"><article class="legalP" id="kapittel-3-kapittel-1-ledd-3-punkt-4-ledd-1">Kommisjonen mottok 14. desember 2010 en søknad om godkjenning av bruk av melkesyre for å redusere overflateforurensning på skrotter av storfe og på kjøtt.</article></article></li><li data-li-identifier="5)" data-name="5)"><article class="listArticle" id="kapittel-3-kapittel-1-ledd-3-punkt-5"><article class="legalP" id="kapittel-3-kapittel-1-ledd-3-punkt-5-ledd-1">Den europeiske myndighet for næringsmiddeltrygghet (EFSA) vedtok 26. juli 2011 en vitenskapelig uttalelse om vurderingen av sikkerhet og effektivitet ved bruk av melkesyre til fjerning av overflateforurensning fra skrotter av storfe, nedskåret kjøtt og avskjær.<sup class="footnotereference" data-footnotereferencevalue="4" data-unique-footnote-counter="4">4</sup></article></article></li><li data-li-identifier="6)" data-name="6)"><article class="listArticle" id="kapittel-3-kapittel-1-ledd-3-punkt-6"><article class="legalP" id="kapittel-3-kapittel-1-ledd-3-punkt-6-ledd-1">I sin uttalelse konkluderer EFSA med at behandlinger med melkesyre for å fjerne forurensning ikke utgjør noe trygghetsproblem, forutsatt at stoffet som brukes er i samsvar med Unionens spesifikasjoner for tilsetningsstoffer i næringsmidler. Dessuten konkluderer EFSA med at behandlinger med melkesyre gir en betydelig reduksjon av mikrobiologisk overflateforurensning sammenlignet med ingen behandling eller behandling med drikkevann, og det er lite sannsynlig at slik behandling vil bidra til utvikling av mikrobiell resistens.</article></article></li><li data-li-identifier="7)" data-name="7)"><article class="listArticle" id="kapittel-3-kapittel-1-ledd-3-punkt-7"><article class="legalP" id="kapittel-3-kapittel-1-ledd-3-punkt-7-ledd-1">EFSA anbefaler at driftsansvarlige for næringsmiddelforetak validerer den antimikrobielle virkningen av slike behandlinger under de spesifikke bearbeidingsvilkår og verifiserer konsentrasjonen av melkesyre, anvendelsestemperatur og andre faktorer som påvirker stoffets effektivitet for å fjerne forurensning. I EFSAs uttalelse konkluderes det også med at denne bruken av melkesyre ikke har negative miljøvirkninger.</article></article></li><li data-li-identifier="8)" data-name="8)"><article class="listArticle" id="kapittel-3-kapittel-1-ledd-3-punkt-8"><article class="legalP" id="kapittel-3-kapittel-1-ledd-3-punkt-8-ledd-1">I henhold til EFSAs uttalelse kommer restmengden som absorberes i storfekjøtt etter behandling med melkesyre, ikke til å overstige 190 mg/kg. En slik mengde anses som en restmengde sammenlignet med den aktive mengden som kreves for å redusere mikrobiell overflateforurensning. Videre har den ikke noen teknisk virkning på sluttproduktet. Restmengden av melkesyre som brukes for å redusere mikrobiell overflateforurensning er ubetydelig sammenlignet med mengden av melkesyre som naturlig forekommer i storfekjøtt, og utgjør ikke noe trygghetsproblem. I visse bearbeidete kjøttprodukter er salter av melkesyre godkjent som tilsetningsstoffer i næringsmidler for å forbedre holdbarheten. Til dette formålet brukes ofte nivåer på 20&#xa0;000 mg/kg. Bruk av melkesyre for å redusere mikrobiell overflateforurensning er derfor klart atskilt fra bruken som tilsetningsstoff i næringsmidler.</article></article></li><li data-li-identifier="9)" data-name="9)"><article class="listArticle" id="kapittel-3-kapittel-1-ledd-3-punkt-9"><article class="legalP" id="kapittel-3-kapittel-1-ledd-3-punkt-9-ledd-1">I lys av EFSAs uttalelse, og under hensyn til at melkesyre kan gi en betydelig reduksjon av mulig mikrobiologisk forurensning, bør bruken av melkesyre for å redusere overflateforurensning godkjennes. Slik bruk bør imidlertid være underlagt visse vilkår. Bruken bør begrenses til bruk på skrotter, halve skrotter eller firedeler i slakteriet, og den bør integreres i god hygienepraksis og HACCP-baserte systemer.</article></article></li><li data-li-identifier="10)" data-name="10)"><article class="listArticle" id="kapittel-3-kapittel-1-ledd-3-punkt-10"><article class="legalP" id="kapittel-3-kapittel-1-ledd-3-punkt-10-ledd-1">Ved kommisjonsforordning (EU) nr. 231/2012 av 9. mars 2012 om fastsettelse av spesifikasjoner for tilsetningsstoffer i næringsmidler oppført i vedlegg II og III til europaparlaments- og rådsforordning (EF) nr. 1333/2008<sup class="footnotereference" data-footnotereferencevalue="5" data-unique-footnote-counter="5">5</sup> fastsettes spesifikasjoner for tilsetningsstoffer i næringsmidler som særlig gjelder opprinnelse, renhetskriterier og eventuelle øvrige nødvendige opplysninger.</article></article></li><li data-li-identifier="11)" data-name="11)"><article class="listArticle" id="kapittel-3-kapittel-1-ledd-3-punkt-11"><article class="legalP" id="kapittel-3-kapittel-1-ledd-3-punkt-11-ledd-1">I samsvar med EFSAs uttalelse bør melkesyre som brukes for å redusere overflateforurensning på skrotter av storfe overholde spesifikasjonene for melkesyre som fastsatt i Unionens regelverk. Når melkesyre benyttes for å redusere mikrobiologisk overflateforurensning i henhold til denne forordning, bør melkesyren følgelig være i samsvar med spesifikasjonene fastsatt i forordning (EU) nr. 231/2012.</article></article></li><li data-li-identifier="12)" data-name="12)"><article class="listArticle" id="kapittel-3-kapittel-1-ledd-3-punkt-12"><article class="legalP" id="kapittel-3-kapittel-1-ledd-3-punkt-12-ledd-1">Bruk av melkesyre for å redusere mikrobiologisk overflateforurensning på skrotter, halve skrotter eller firedeler av storfe må ikke påvirke plikten den driftsansvarlige for næringsmiddelforetak har til å overholde kravene i Unionens regelverk om næringsmiddelhygiene, som fastsatt ved forordning (EF) nr. 852/2004, forordning (EF) nr. 853/2004 og forordning (EF) nr. 2073/2005, og skal på ingen måte anses å erstatte god hygiene i slaktepraksis og driftsprosedyrer, eller som et alternativ til å overholde kravene i nevnte forordninger.</article></article></li><li data-li-identifier="13)" data-name="13)"><article class="listArticle" id="kapittel-3-kapittel-1-ledd-3-punkt-13"><article class="legalP" id="kapittel-3-kapittel-1-ledd-3-punkt-13-ledd-1">Den faste komité for næringsmiddelkjeden og dyrehelsen har ikke avgitt uttalelse innen fristen fastsatt av lederen. Kommisjonen framla derfor et forslag for Rådet vedrørende dette tiltaket, og oversendte det samtidig til Europaparlamentet.</article></article></li><li data-li-identifier="14)" data-name="14)"><article class="listArticle" id="kapittel-3-kapittel-1-ledd-3-punkt-14"><article class="legalP" id="kapittel-3-kapittel-1-ledd-3-punkt-14-ledd-1">Ettersom Rådet ikke har truffet noen beslutning og Europaparlamentet ikke har motsatt seg tiltaket innenfor de gjeldende tidsperiodene, bør Kommisjonen vedta tiltaket –</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> EUT L 139 av 30.4.2004, s. 55.</article><article class="footnote" data-name="2" data-unique-footnote-counter="2"><span class="footnoteLabel">2</span> EUT L 139 av 30.4.2004, s. 1.</article><article class="footnote" data-name="3" data-unique-footnote-counter="3"><span class="footnoteLabel">3</span> EUT L 338 av 22.12.2005, s. 1.</article><article class="footnote" data-name="4" data-unique-footnote-counter="4"><span class="footnoteLabel">4</span> EFSA Journal 2011; 9(7):2317.</article><article class="footnote" data-name="5" data-unique-footnote-counter="5"><span class="footnoteLabel">5</span> EUT L 83 av 22.3.2012, s. 1.</article></footer> <article class="defaultP" margin-top="true">VEDTATT DENNE FORORDNING:</article><article class="legalArticle" data-lovdata-URL="LTI/forskrift/2013-10-10-1233/a1" data-name="a1" id="kapittel-3-kapittel-1-paragraf-1"><h4 class="legalArticleHeader" data-text-align="center"><span class="legalArticleValue">Artikkel 1</span></h4><article class="legalP" id="kapittel-3-kapittel-1-paragraf-1-ledd-1">Driftsansvarlige for næringsmiddelforetak kan benytte melkesyre for å redusere mikrobiologisk overflateforurensning på skrotter, halve skrotter eller firedeler av storfe i slakterier, i samsvar med vilkårene fastsatt i vedlegget til denne forordning.</article></article><article class="legalArticle" data-lovdata-URL="LTI/forskrift/2013-10-10-1233/a2" data-name="a2" id="kapittel-3-kapittel-1-paragraf-2"><h4 class="legalArticleHeader" data-text-align="center"><span class="legalArticleValue">Artikkel 2</span></h4><article class="legalP" id="kapittel-3-kapittel-1-paragraf-2-ledd-1">Denne forordning trer i kraft den 20. dag etter at den er kunngjort i <i>Den europeiske unions tidende</i>.</article><article class="legalP" id="kapittel-3-kapittel-1-paragraf-2-ledd-2">Denne forordning er bindende i alle deler og kommer direkte til anvendelse i alle medlemsstater.</article><article class="legalP" id="kapittel-3-kapittel-1-paragraf-2-ledd-3">Utferdiget i Brussel, 4. februar 2013. <table><tbody><tr><td data-text-align="left" data-vertical-align="top"><i>For Kommisjonen</i></td></tr><tr><td data-text-align="left" data-vertical-align="top">José Manuel BARROSO</td></tr><tr><td data-text-align="left" data-vertical-align="top"><i>President</i></td></tr></tbody></table></article></article><section class="section" id="kapittel-3-kapittel-1-kapittel-1" data-lovdata-URL="LTI/forskrift/2013-10-10-1233/KAPITTEL_3-1-1"><h4 data-text-align="center">Vedlegg</h4><section class="section" data-name="delI" id="kapittel-3-kapittel-1-kapittel-1-kapittel-1" data-lovdata-URL="LTI/forskrift/2013-10-10-1233/KAPITTEL_3-1-1-1"><h5 data-text-align="center">Del I<br />Vilkår for bruk av melkesyre for å redusere mikrobiologisk overflateforurensning på skrotter, halve skrotter eller firedeler av storfe i slakterier</h5><ul class="defaultList"><li data-li-identifier="1." data-name="1."><article class="listArticle" id="kapittel-3-kapittel-1-kapittel-1-kapittel-1-punkt-1"><article class="legalP" id="kapittel-3-kapittel-1-kapittel-1-kapittel-1-punkt-1-ledd-1">Melkesyreløsninger skal bare framstilles fra melkesyre som er i samsvar med spesifikasjonene fastsatt i forordning (EU) nr. 231/2012.</article></article></li><li data-li-identifier="2." data-name="2."><article class="listArticle" id="kapittel-3-kapittel-1-kapittel-1-kapittel-1-punkt-2"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1">Melkesyreløsninger skal bare <ul class="defaultList"><li data-li-identifier="a)" data-name="a)"><article class="listArticle" id="kapittel-3-kapittel-1-kapittel-1-kapittel-1-punkt-2-ledd-1-punkt-1"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1-punkt-1-ledd-1">påføres hele skrotter, halve skrotter eller firedeler av kjøtt fra tamdyr av storfe (herunder artene <i>Bubalus</i> og <i>Bison</i>) i slakteriet,</article></article></li><li data-li-identifier="b)" data-name="b)"><article class="listArticle" id="kapittel-3-kapittel-1-kapittel-1-kapittel-1-punkt-2-ledd-1-punkt-2"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1-punkt-2-ledd-1">påføres som sprut eller tåke i konsentrasjoner fra 2&#xa0;% til 5&#xa0;% melkesyre i drikkevann ved temperaturer på opptil 55 °C,</article></article></li><li data-li-identifier="c)" data-name="c)"><article class="listArticle" id="kapittel-3-kapittel-1-kapittel-1-kapittel-1-punkt-2-ledd-1-punkt-3"><article class="legalP" id="kapittel-3-kapittel-1-kapittel-1-kapittel-1-punkt-2-ledd-1-punkt-3-ledd-1">påføres under kontrollerte og kontrollerbare forhold integrert i et HACCP-basert system som minst omfatter de kriterier som angis i del II.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-3-kapittel-1-kapittel-1-kapittel-1-punkt-3"><article class="legalP" id="kapittel-3-kapittel-1-kapittel-1-kapittel-1-punkt-3-ledd-1">Melkesyreløsninger skal ikke påføres skrotter med tydelig fekal forurensning.</article></article></li><li data-li-identifier="4." data-name="4."><article class="listArticle" id="kapittel-3-kapittel-1-kapittel-1-kapittel-1-punkt-4"><article class="legalP" id="kapittel-3-kapittel-1-kapittel-1-kapittel-1-punkt-4-ledd-1">Påføringen av melkesyreløsninger skal ikke føre til noen ugjenkallelig fysisk forandring av kjøttet.</article></article></li></ul></section><section class="section" data-name="delII" id="kapittel-3-kapittel-1-kapittel-1-kapittel-2" data-lovdata-URL="LTI/forskrift/2013-10-10-1233/KAPITTEL_3-1-1-2"><h5 data-text-align="center">Del II<br />Minstekriterier og kontrollparametrer for HACCP</h5><ul class="defaultList"><li data-li-identifier="1." data-name="1."><article class="listArticle" id="kapittel-3-kapittel-1-kapittel-1-kapittel-2-punkt-1"><article class="legalP" id="kapittel-3-kapittel-1-kapittel-1-kapittel-2-punkt-1-ledd-1">Prøvetaking fra skrotter for å bedømme om mikrobiologiske kriterier i henhold til forordning (EF) nr. 2073/2005 er overholdt, må foretas før melkesyreløsning påføres på skrottene, de halve skrottene eller firedelene.</article></article></li><li data-li-identifier="2." data-name="2."><article class="listArticle" id="kapittel-3-kapittel-1-kapittel-1-kapittel-2-punkt-2"><article class="legalP" id="kapittel-3-kapittel-1-kapittel-1-kapittel-2-punkt-2-ledd-1">Konsentrasjonen av melkesyre under behandlingen skal, som del av HACCP-planen, kontrolleres ved periodisk overvåkning, dokumenteres og registreres.</article></article></li><li data-li-identifier="3." data-name="3."><article class="listArticle" id="kapittel-3-kapittel-1-kapittel-1-kapittel-2-punkt-3"><article class="legalP" id="kapittel-3-kapittel-1-kapittel-1-kapittel-2-punkt-3-ledd-1">Temperaturen på melkesyreløsningen under behandlingen skal, som del av HACCP-planen, kontrolleres kontinuerlig med måleinstrumenter, dokumenteres og registreres.</article></article></li></ul></section><section class="section" data-name="delIII" id="kapittel-3-kapittel-1-kapittel-1-kapittel-3" data-lovdata-URL="LTI/forskrift/2013-10-10-1233/KAPITTEL_3-1-1-3"><h5 data-text-align="center">Del III<br />Informasjon om behandlingen</h5><article class="legalP" id="kapittel-3-kapittel-1-kapittel-1-kapittel-3-ledd-1">Driftsansvarlige for næringsmiddelforetak som driver slakterier der melkesyreløsninger benyttes for å redusere mikrobiologisk overflateforurensning på skrotter, halve skrotter eller firedeler må underrette den driftsansvarlige for næringsmiddelforetaket som mottar de behandlede skrottene, halve skrottene eller firedelene. Denne informasjonen bør dokumenteres.</article></section></section></section></section></main></body></html>