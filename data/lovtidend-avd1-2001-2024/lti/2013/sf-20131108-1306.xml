<!DOCTYPE html><html lang="no"><head><title>Forskrift om studier og eksamen ved Forsvarets etterretningshøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-11-08-1306</dd><dt class="dokid">DokumentID</dt><dd class="dokid">LTI/forskrift/2013-11-08-1306</dd><dt class="ministry">Departement</dt><dd class="ministry"><ul><li>Forsvarsdepartementet</li><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 15 s 2582</dd><dt class="dateInForce">I kraft fra</dt><dd class="dateInForce">2013-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-6</li><li>lov/2005-04-01-15/§3-8</li><li>lov/2005-04-01-15/§3-9</li><li>lov/2005-04-01-15/§3-11</li><li>lov/2005-04-01-15/§4-7</li><li>lov/2005-04-01-15/§5-3</li><li>forskrift/2005-12-16-1574</li><li>forskrift/2005-12-16-1575</li></ul></dd><dt class="dateOfPublication">Kunngjort</dt><dd class="dateOfPublication">2013-11-15 14:30</dd><dt class="journalNumber">Journalnummer</dt><dd class="journalNumber">2013-1130</dd><dt class="titleShort">Korttittel</dt><dd class="titleShort">Forskrift om studier og eksamen ved FEH</dd><dt class="title">Tittel</dt><dd class="title">Forskrift om studier og eksamen ved Forsvarets etterretningshøgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av skolesjefen ved Forsvarets etterretningshøgskole 8. november 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2, § 3-3, § 3-4, § 3-5, § 3-6, § 3-8, § 3-9, § 3-11, § 4-7, § 5-3, forskrift 16. desember 2005 nr. 1574 om grader og yrkesutdanninger, beskyttet tittel og normert studietid ved universiteter og høyskoler og forskrift 16. desember 2005 nr. 1575 om delvis innlemming av Forsvarets høyskoler under lov 1. april 2005 nr. 15 om universiteter og høyskoler.</dd><dt class="refid">RefID</dt><dd class="refid">forskrift/2013-11-08-1306</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om studier og eksamen ved Forsvarets etterretningshøgskole<ul class="tocSubUl"><li>§ 1. Formål og virkeområde</li><li>§ 2. Tildeling av graden bachelor og tilleggsbetegnelse</li><li>§ 3. Krav til sammensetning av graden bachelor</li><li>§ 4. Studier og studiestruktur</li><li>§ 5. Opptak og studierett</li><li>§ 6. Tap av studierett</li><li>§ 7. Studieåret</li><li>§ 8. Vilkår for å avlegge eksamen eller vurdering</li><li>§ 9. Gjennomføring av eksamen eller vurdering</li><li>§ 10. Tilrettelegging av eksamen eller vurdering</li><li>§ 11. Karaktersystem</li><li>§ 12. Klageadgang</li><li>§ 13. Vitnemål, Diploma Supplement og karakterutskrift</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-11-08-1306" id="dokument"><h1>Forskrift om studier og eksamen ved Forsvarets etterretningshøgskole</h1><article class="legalArticle" data-lovdata-URL="LTI/forskrift/2013-11-08-1306/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Forskriften gjelder alle studenter som er opptatt til studier eller emne(r), eller er i studieopphold knyttet til Forsvarets etterretningshøgskole (FEH).</article><article class="legalP" id="paragraf-1-ledd-2">Forskriften gjelder alle studier og eksamener ved FEH.</article></article><article class="legalArticle" data-lovdata-URL="LTI/forskrift/2013-11-08-1306/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tildeling av graden bachelor og tilleggsbetegnelse</span></h2><article class="legalP" id="paragraf-2-ledd-1">Graden bachelor oppnås på grunnlag av eksamener i studieprogram med 180 studiepoengs omfang. Av disse må eksamener med minst 60 studiepoengs omfang være avlagt ved FEH.</article><article class="legalP" id="paragraf-2-ledd-2">Tilleggsbetegnelsen for graden bachelor på grunnlag av treårig studieprogram ved FEH skal være Bachelor i etterretning/Bachelor of Arts in Intelligence Studies.</article></article><article class="legalArticle" data-lovdata-URL="LTI/forskrift/2013-11-08-1306/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til sammensetning av graden bachelor</span></h2><article class="legalP" id="paragraf-3-ledd-1">Grunnlaget for graden bachelor skal omfatte ett av følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Integrert utdanning eller studieprogram av 180 studiepoengs omfang etter studieplan fastsatt av FEH.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Integrert utdanning av 120 studiepoengs omfang kombinert med emnegruppe på 60 studiepoengs omfang godkjent av FEH.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Selvvalgt studieløp der det inngår en integrert utdanning eller faglig fordypning tilsvarende minimum 80 studiepoeng og en integrert utdanning tilsvarende minimum 40 studiepoeng. De resterende studiepoengene kan bestå av frittstående emner eller eksamensenheter.</article></article></li></ul></article></article><article class="legalArticle" data-lovdata-URL="LTI/forskrift/2013-11-08-1306/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Studier og studiestruktur</span></h2><article class="legalP" id="paragraf-4-ledd-1">Ved FEH skal studiene organiseres i studieprogram og emner.</article><article class="legalP" id="paragraf-4-ledd-2">For hvert studieprogram fastsetter skolesjef FEH en studieplan. Studieplanen er en beskrivelse av studieprogrammet, med eventuelle studieretninger, som gjør greie for hvordan programmet er bygd opp og hvordan emnene faglig hører sammen, og som angir regler for studieprogrammet i samsvar med denne forskriften.</article><article class="legalP" id="paragraf-4-ledd-3">En studieplan skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">Programbeskrivelse for studieprogrammet</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">Eventuell beskrivelse av studieretninger innen studieprogrammet</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">Emnebeskrivelser for emner som inngår i studieprogrammet</article></article></li><li data-li-identifier="-" data-name="-"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">De fagspesifikke opptakskravene for studieprogrammet.</article></article></li></ul></article><article class="legalP" id="paragraf-4-ledd-4">I den enkelte emnebeskrivelse skal det nedfelles:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-4-punkt-1"><article class="legalP" id="paragraf-4-ledd-4-punkt-1-ledd-1">Hvilke obligatoriske aktiviteter som skal være godkjent før eksamen eller vurdering kan avlegges</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-2"><article class="legalP" id="paragraf-4-ledd-4-punkt-2-ledd-1">Hvilke eksamener eller vurderinger som skal være bestått før oppmelding til eller gjennomføring av den enkelte eksamen eller vurdering</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-3"><article class="legalP" id="paragraf-4-ledd-4-punkt-3-ledd-1">Hvilke hjelpemidler som er tillatt til eksamen eller vurdering</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-4"><article class="legalP" id="paragraf-4-ledd-4-punkt-4-ledd-1">Hvordan eksamensdeler og/eller vurderinger vektes</article></article></li><li data-li-identifier="-" data-name="-"><article class="listArticle" id="paragraf-4-ledd-4-punkt-5"><article class="legalP" id="paragraf-4-ledd-4-punkt-5-ledd-1">Organisering og gjennomføring av sensuren og sensurordningen.</article></article></li></ul></article><article class="legalP" id="paragraf-4-ledd-5">Endringer i studieplan, emner eller i pensum skal normalt ikke tre i kraft før ved nytt studieår/ eller nytt opptak til emnet. Mindre endringer i pensum kan foretas underveis i studiet.</article></article><article class="legalArticle" data-lovdata-URL="LTI/forskrift/2013-11-08-1306/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak og studierett</span></h2><article class="legalP" id="paragraf-5-ledd-1">En student ved FEH er en person som er tatt opp til et studiepoenggivende studieprogram.</article><article class="legalP" id="paragraf-5-ledd-2">En enkeltemnestudent ved FEH er en person med eller uten militært eller sivilt ansettelsesforhold til Forsvaret. Enkeltemnestudenten skal fylle kravene i relevante opptaksprøver og eventuelle krav til øvrige kvalifikasjoner. En enkeltemnestudent har kun studierett til det studiepoenggivende emnet vedkommende er tatt opp til.</article></article><article class="legalArticle" data-lovdata-URL="LTI/forskrift/2013-11-08-1306/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tap av studierett</span></h2><article class="legalP" id="paragraf-6-ledd-1">En student eller enkeltemnestudent mister studieretten dersom ett eller flere av følgende tilfeller inntreffer:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">ved utilfredsstillende faglig progresjon i første semester etter opptak</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">ved ikke-bestått krav til egnethet som militær leder</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">stryk på ny eksamen eller vurdering</article></article></li><li data-li-identifier="d)" data-name="d)"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">ved stryk på to eller flere ordinære eksamener eller vurderinger.</article></article></li></ul></article><article class="legalP" id="paragraf-6-ledd-2">Ved stryk i emner i siste semester i bachelorprogrammet gis normalt frist til utgangen av påfølgende semester for å avlegge ny eksamen eller vurdering.</article></article><article class="legalArticle" data-lovdata-URL="LTI/forskrift/2013-11-08-1306/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Studieåret</span></h2><article class="legalP" id="paragraf-7-ledd-1">Ved FEH er studieåret delt inn i høst- og vårsemester. I løpet av et semester skal ordinær undervisning, obligatoriske aktiviteter, eksamen og vurdering være avviklet. Dette gjelder ikke sensur.</article></article><article class="legalArticle" data-lovdata-URL="LTI/forskrift/2013-11-08-1306/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for å avlegge eksamen eller vurdering</span></h2><article class="legalP" id="paragraf-8-ledd-1">Med eksamen menes en avsluttende prøve eller vurdering i ett emne eller del av emne, eller for flere emner sammen som gir grunnlag for fastsettelse av karakterer eller delkarakterer som skal angis på vitnemål eller karakterutskrift.</article><article class="legalP" id="paragraf-8-ledd-2">Et emne som består av flere eksamener eller vurderingsdeler er ikke bestått før alle delene er bestått. Alle eksamener eller vurderingsdeler må gjennomføres i det/de semestre som er angitt i studieplanen. Ny eller utsatt eksamen eller vurdering arrangeres så snart som mulig etter at ordinær eksamen eller vurdering er avholdt.</article></article><article class="legalArticle" data-lovdata-URL="LTI/forskrift/2013-11-08-1306/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av eksamen eller vurdering</span></h2><article class="legalP" id="paragraf-9-ledd-1">Ordinær eksamen er den første eksamenen eller vurderingen som gjennomføres i ett emne eller for flere emner. Utsatt eksamen er eksamen eller vurdering for studenter som hadde gyldig fravær ved ordinær eksamen. Ny eksamen er eksamen eller vurdering for studenter som ikke fikk bestått karakter ved ordinær eksamen.</article><article class="legalP" id="paragraf-9-ledd-2">Studentene blir kollektivt oppmeldt til eksamener eller vurderinger som inngår i studieprogrammet, herunder ny eller utsatt eksamen. Vilkår for å melde seg opp til eksamen skal fremgå av studieplanen eller emnebeskrivelse.</article><article class="legalP" id="paragraf-9-ledd-3">Ved FEH kan det normalt ikke gis adgang til mer enn to forsøk til eksamen eller vurdering i ett og samme emne.</article><article class="legalP" id="paragraf-9-ledd-4">Skolesjef FEH avgjør etter søknad om en student har adgang til å annullere oppmelding til eksamen eller vurdering. Dersom det gis adgang til å annullere oppmeldingen, er fristen 14 dager før eksamen eller vurderingen påbegynnes.</article><article class="legalP" id="paragraf-9-ledd-5">Gyldig fravær på grunn av sykdom eller sterke velferdsgrunner samt avbrutt eksamen på grunn av sykdom skal dokumenteres. Dokumentasjonen skal leveres/poststemples så raskt som mulig, og senest tre virkedager etter eksamen/vurderingen/innleveringsdato. Dokumentasjonen leveres/sendes skolesjef FEH.</article><article class="legalP" id="paragraf-9-ledd-6">Skolesjef FEH kan gi nærmere instruks om gjennomføring av eksamen og vurdering.</article></article><article class="legalArticle" data-lovdata-URL="LTI/forskrift/2013-11-08-1306/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilrettelegging av eksamen eller vurdering</span></h2><article class="legalP" id="paragraf-10-ledd-1">En student som på grunn av sykdom, skade eller funksjonsnedsettelse har vanskelighet med å gjennomføre eksamen eller vurdering på vanlig måte, kan søke skolesjef FEH om tilrettelagt eksamen eller vurdering.</article><article class="legalP" id="paragraf-10-ledd-2">Tilretteleggingen skal ha som formål å oppveie de ulempene som sykdommen, skaden eller funksjonsnedsettelsen medfører. Samtidig skal studentene i størst mulig utstrekning vurderes likt.</article><article class="legalP" id="paragraf-10-ledd-3">Tilretteleggingen kan være:<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">utvidet tid</article></article></li><li data-li-identifier="b)" data-name="b)"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">praktisk tilrettelegging eller</article></article></li><li data-li-identifier="c)" data-name="c)"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">utsatt eksamen eller vurdering.</article></article></li></ul></article><article class="legalP" id="paragraf-10-ledd-4">Tilretteleggingen er individuell og avhenger av eksamens- eller vurderingsordningen. Gruppeeksamen tilrettelegges ikke.</article><article class="legalP" id="paragraf-10-ledd-5">Fristen for å søke tilrettelegging er 14 dager før eksamen eller vurdering. Fristen kan fravikes dersom sykdom, skade eller funksjonsnedsettelse oppstår etter fristens utløp, eller hvis andre særlige grunner tilsier det. Søknad med dokumentasjon sendes skolesjef FEH.</article><article class="legalP" id="paragraf-10-ledd-6">Søknaden om tilrettelegging av eksamen eller vurdering må dokumenteres enten med legeattest eller attest fra annen sakkyndig. Attesten skal inneholde de opplysninger som er nødvendig for å avgjøre studentens behov for tilrettelegging. Behovet må dokumenteres hver gang en student melder seg til eksamen eller vurdering. For varige behov for tilrettelegging kan det gjøres et unntak fra dette.</article></article><article class="legalArticle" data-lovdata-URL="LTI/forskrift/2013-11-08-1306/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Karaktersystem</span></h2><article class="legalP" id="paragraf-11-ledd-1">Ved FEH kan følgende karakterskalaer benyttes:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">Bestått/ikke-bestått (engelsk pass/fail) eller</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">Den graderte skalaen med fem trinn fra A til E for bestått og F for ikke bestått.</article></article></li></ul></article></article><article class="legalArticle" data-lovdata-URL="LTI/forskrift/2013-11-08-1306/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang</span></h2><article class="legalP" id="paragraf-12-ledd-1">Klage over formelle feil ved eksamen og klage over karakterfastsetting fremsettes skriftlig til skolesjef FEH. Klagen skal være datert, og studentens navn og kandidatnummer skal være påført.</article><article class="legalP" id="paragraf-12-ledd-2">Krav om begrunnelse for karakterfastsetting av skriftlig eksamen eller vurdering rettes til skolesjef FEH.</article><article class="legalP" id="paragraf-12-ledd-3">Det er ikke klageadgang på karakterfastsettelse ved muntlige eksamen eller vurdering, eller ved bedømmelse av praktiske ferdigheter. Krav om karakterbegrunnelse må fremsettes umiddelbart etter at karakteren er meddelt.</article></article><article class="legalArticle" data-lovdata-URL="LTI/forskrift/2013-11-08-1306/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Vitnemål, Diploma Supplement og karakterutskrift</span></h2><article class="legalP" id="paragraf-13-ledd-1">FEH utsteder vitnemål for fullført og bestått studieprogram som fører frem til graden bachelor. Samtidig skal det utstedes vitnemålstillegget Diploma Supplement.</article><article class="legalP" id="paragraf-13-ledd-2">Av vitnemål og karakterutskrift skal det fremgå hvilket semester eksamen eller vurdering er avlagt.</article><article class="legalP" id="paragraf-13-ledd-3">Fritak for eksamen i ett eller flere emner skal fremgå av vitnemålet og karakterutskrift, med merknad om grunnlaget for fritaket.</article></article><article class="legalArticle" data-lovdata-URL="LTI/forskrift/2013-11-08-1306/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Forskriften trer i kraft 1. desember 2013.</article></article></main></body></html>