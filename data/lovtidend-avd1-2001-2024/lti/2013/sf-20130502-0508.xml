<!DOCTYPE html><html lang="no"><head><title>Forskrift om endring i forskrift om eksamen og studierett ved Høgskolen i Østfold</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-05-02-508</dd><dt class="dokid">DokumentID</dt><dd class="dokid">LTI/forskrift/2013-05-02-508</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 7 s 1268</dd><dt class="dateInForce">I kraft fra</dt><dd class="dateInForce">2013-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-01-25-303</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2013-05-28 15:40</dd><dt class="journalNumber">Journalnummer</dt><dd class="journalNumber">2013-0433</dd><dt class="titleShort">Korttittel</dt><dd class="titleShort">Endr. i forskrift om eksamen mv. ved HiØ</dd><dt class="title">Tittel</dt><dd class="title">Forskrift om endring i forskrift om eksamen og studierett ved Høgskolen i Østfold</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Østfold 2. mai 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9.</dd><dt class="refid">RefID</dt><dd class="refid">forskrift/2013-05-02-508</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om eksamen og studierett ved Høgskolen i Østfold<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-05-02-508" id="dokument"><h1>Forskrift om endring i forskrift om eksamen og studierett ved Høgskolen i Østfold</h1><section class="section" data-name="kapI" id="kapittel-1" data-lovdata-URL="LTI/forskrift/2013-05-02-508/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. januar 2010 nr. 303 om eksamen og studierett ved Høgskolen i Østfold gjøres følgende endringer:</article> <article class="defaultP" margin-top="true">§ 2 skal lyde: <table><tbody><tr><td data-text-align="left" data-vertical-align="top"><i>Arbeidskrav</i></td><td data-text-align="left" data-vertical-align="top">Prøve, innleveringsarbeid, laboratorieøving, prosjektarbeid eller andre krav som må være godkjent før studenten kan fremstille seg til eksamen, gå ut i praksisstudier eller fortsette med normal studieprogresjon, men der resultatet ikke inngår i endelig karakter.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Dekan</i></td><td data-text-align="left" data-vertical-align="top">Øverste leder ved den enkelte avdeling. Akademi for scenekunst ledes av administrativ leder og kunstnerisk leder i fellesskap. Når dekan beslutter kan beslutningene delegeres.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Dekan selv</i></td><td data-text-align="left" data-vertical-align="top">Når dekan selv beslutter kan saksområdet ikke delegeres.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Deleksamen</i></td><td data-text-align="left" data-vertical-align="top">Eksamen i et emne der det gis egen karakter, men der karakter slås sammen med karakter(er) i øvrige deleksamen(er) i det samme emnet. Emnet er ikke bestått før alle deleksamener er bestått. Resultat av deleksamen fremgår ikke av karakterutskrift, kun sluttkarakteren i emnet.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Eksamen</i></td><td data-text-align="left" data-vertical-align="top">Dokumentasjon av arbeid som gir grunnlag for fastsettelse av karakter. Se vurderingsform.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Emne</i></td><td data-text-align="left" data-vertical-align="top">Den minste studiepoenggivende enhet som kan inngå i et studium. Et emne skal normalt ha en størrelse på minst 10 studiepoeng og for øvrig være delelig med 5.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Emnebeskrivelse</i></td><td data-text-align="left" data-vertical-align="top">En emnebeskrivelse angir blant annet emnets omfang, forventet læringsutbytte, innhold, læringsaktiviteter, arbeidskrav, forkunnskapskrav, vurderingsformer, karakterregel, hjelpemidler ved eksamen og litteraturliste. Emnebeskrivelser inngår i én eller flere studieplaner.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Enkeltemnestudent</i></td><td data-text-align="left" data-vertical-align="top">Med enkeltemnestudent menes en student som har opptak til ett eller flere enkeltemner uten å være tatt opp ved noe studieprogram.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Ny eksamen</i></td><td data-text-align="left" data-vertical-align="top">Ny eksamen arrangeres for studenter som ikke har bestått ordinær eksamen. Begrepet brukes også når studenter ønsker å forbedre eksamensresultat.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Privatist</i></td><td data-text-align="left" data-vertical-align="top">Med privatist mener denne forskrift en person som går opp til eksamen etter universitets- og høyskoleloven § 3-10, og som ikke har studierett ved studiet/emnet.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Prøve</i></td><td data-text-align="left" data-vertical-align="top">Samlebetegnelse for vurderingsformer som ligger et trinn under eksamen med hensyn til formalisering. En prøve kan inngå som del av en eksamen eller som arbeidskrav.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Rammeplan</i></td><td data-text-align="left" data-vertical-align="top">En plan for et studium der departementet har fastsatt nasjonale rammer for innholdet i studiet. Betegnelsen benyttes også for planer for andre, mindre omfattende emner eller studier der departementet finner det ønskelig eller nødvendig å fastsette felles rammer.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Student</i></td><td data-text-align="left" data-vertical-align="top">Med student mener denne forskrift en person som er tatt opp til et studium/enkeltemne ved Høgskolen i Østfold, jf. universitets- og høyskoleloven § 3-6 og § 3-7.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">Plan utarbeidet ved høyskolen for et studium uavhengig av om denne er nedfelt i nasjonal rammeplan eller ikke. Med studieplan menes også fagplan og programplan etter Kunnskapsdepartementets definisjon.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">Mål på omfang av et emne eller andre typer studieenheter, der et fullt studieår er normert til 60 studiepoeng.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Studieprogram</i></td><td data-text-align="left" data-vertical-align="top">Begrepet anvendes om studieløp det er særskilt opptak til, som har et definert innhold i henhold til studieplan, og som fører fram til en avsluttet eksamen eller grad. Et studieprogram er som regel sammensatt av flere emner.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Studierett</i></td><td data-text-align="left" data-vertical-align="top">Med studierett menes adgang til og gjennomføring av studiet/ emnet i henhold til gjeldende studieplan/emnebeskrivelse.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Studium</i></td><td data-text-align="left" data-vertical-align="top">Samling av emner med et definert omfang med eget opptak. Se studieprogram.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Styret</i></td><td data-text-align="left" data-vertical-align="top">Når styret beslutter kan beslutningene delegeres. Beslutninger tatt av andre enn styret selv, tas alltid etter delegering på styrets vegne.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Styret selv</i></td><td data-text-align="left" data-vertical-align="top">Når styret selv beslutter kan saksområdet ikke delegeres.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Utdanningsplan</i></td><td data-text-align="left" data-vertical-align="top">En avtalt plan mellom høyskolen og student tatt opp til et studieprogram med omfang av 60 studiepoeng eller mer.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Utsatt eksamen</i></td><td data-text-align="left" data-vertical-align="top">Utsatt eksamen arrangeres for studenter som har vært sykmeldt eller hatt annet gyldig fravær ved ordinær eksamen.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top"><i>Vurderingsform</i></td><td data-text-align="left" data-vertical-align="top">Den enkelte eksamen/deleksamen som gir grunnlag for bedømmelse/sensurering i det enkelte emne. Når flere vurderingsformer benyttes i ett og samme emne, brukes også samlebetegnelsen vurderingsordning. Se eksamen.</td></tr></tbody></table></article> <article class="defaultP" margin-top="true">§ 3 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Den som har akseptert tilbud om studieplass har studierett i henhold til normert studietid for det aktuelle hel- eller deltidsstudiet han/hun er tatt opp til.</article></article></li><li data-li-identifier="2." data-name="2."><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Studenten må betale semesteravgift samt bekrefte utdanningsplan innen gjeldende frister for å beholde studieretten.</article></article></li><li data-li-identifier="3." data-name="3."><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">En student kan dessuten tape sin studierett på et studium han/hun er tatt opp til i følgende tilfeller: <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-3-ledd-1-punkt-1"><article class="legalP" id="kapittel-1-ledd-1-punkt-3-ledd-1-punkt-1-ledd-1">Dersom en aktiv student over en periode på minst to år har bestått mindre enn 50&#xa0;% av antall studiepoeng som er normert for den aktuelle perioden i sitt studieprogram. Inngått avtale om redusert studieprogresjon og innvilgede permisjoner reduserer kravet til beståtte studiepoeng tilsvarende.</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-3-ledd-1-punkt-2"><article class="legalP" id="kapittel-1-ledd-1-punkt-3-ledd-1-punkt-2-ledd-1">Dersom studenten har strøket to ganger i samme praksis/kliniske studier (jf. § 15) og vedkommende ikke er innvilget dispensasjon til et tredje forsøk, samt når en student har brukt opp alle forsøkene på å avlegge eksamen (jf. § 4).</article></article></li></ul></article></article></li><li data-li-identifier="4." data-name="4."><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">Dekan fatter vedtak om tap av studierett. Vedtak om tap av studierett etter pkt. 3 bokstav a, kan påklages. Vedtaket gjelder fra og med påfølgende semester.</article></article></li><li data-li-identifier="5." data-name="5."><article class="listArticle" id="kapittel-1-ledd-1-punkt-5"><article class="legalP" id="kapittel-1-ledd-1-punkt-5-ledd-1">Ved vurderingen av om en student skal miste studieretten etter pkt. 3 bokstav a, skal det legges vekt på hvilke grunner studenten har for ikke å ha avlagt eksamener i samsvar med studieplan.</article></article></li><li data-li-identifier="6." data-name="6."><article class="listArticle" id="kapittel-1-ledd-1-punkt-6"><article class="legalP" id="kapittel-1-ledd-1-punkt-6-ledd-1">Studieretten opphører når: <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-6-ledd-1-punkt-1"><article class="legalP" id="kapittel-1-ledd-1-punkt-6-ledd-1-punkt-1-ledd-1">Studenten bekrefter skriftlig at han/hun trekker seg fra studiet.</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-6-ledd-1-punkt-2"><article class="legalP" id="kapittel-1-ledd-1-punkt-6-ledd-1-punkt-2-ledd-1">Studiene er fullført og vitnemål/karakterutskrift er utstedt.</article></article></li></ul></article></article></li><li data-li-identifier="7." data-name="7."><article class="listArticle" id="kapittel-1-ledd-1-punkt-7"><article class="legalP" id="kapittel-1-ledd-1-punkt-7-ledd-1">Studieretten kan opphøre dersom studenten etter pålegg fra høyskolen unnlater å fremlegge originaldokumenter for verifisering av opptaksgrunnlaget.</article></article></li></ul></article> <article class="defaultP" margin-top="true">§ 4 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-8"><article class="legalP" id="kapittel-1-ledd-1-punkt-8-ledd-1">Høyskolens studenter har adgang til eksamener de har studierett til.</article></article></li><li data-li-identifier="2." data-name="2."><article class="listArticle" id="kapittel-1-ledd-1-punkt-9"><article class="legalP" id="kapittel-1-ledd-1-punkt-9-ledd-1">En person som fyller kravene til opptak og andre krav for å gå opp til eksamen, men som ikke er tatt opp ved studiet, kan søke om adgang til å gå opp til eksamen i et fag, emne eller emnegruppe som privatist. Privatistenes rettigheter begrenser seg til å gå opp til å delta i offentlige forelesninger og til å gå opp til eksamen.</article></article></li><li data-li-identifier="3." data-name="3."><article class="listArticle" id="kapittel-1-ledd-1-punkt-10"><article class="legalP" id="kapittel-1-ledd-1-punkt-10-ledd-1">Studenter og privatister må være registrert og/eller oppmeldt til eksamen innen fastsatte tidsfrister og ha betalt fastsatte avgifter.</article></article></li><li data-li-identifier="4." data-name="4."><article class="listArticle" id="kapittel-1-ledd-1-punkt-11"><article class="legalP" id="kapittel-1-ledd-1-punkt-11-ledd-1">I studieplan kan det fastsettes utfyllende regler/krav om at visse eksamener ikke kan avlegges før andre eksamener/emner/obligatoriske arbeidskrav/praksisopplegg med mer, er bestått eller godkjent. Ikke godkjente arbeidskrav, når siste vurdering er gitt, kan påklages etter reglene om klagesensur i universitets- og høyskoleloven § 5-3, jf. forskriftens § 18.</article></article></li><li data-li-identifier="5." data-name="5."><article class="listArticle" id="kapittel-1-ledd-1-punkt-12"><article class="legalP" id="kapittel-1-ledd-1-punkt-12-ledd-1">Det er ikke adgang til å framstille seg til eksamen som ordinær student i samme emne mer enn tre ganger. I studier med praksis er det bare adgang til å ta hver praksisperiode om igjen én gang, jf. § 15.</article></article></li><li data-li-identifier="6." data-name="6."><article class="listArticle" id="kapittel-1-ledd-1-punkt-13"><article class="legalP" id="kapittel-1-ledd-1-punkt-13-ledd-1">Antall eksamensforsøk kan begrenses der hvor eksamensform gjør ny eksamen praktisk vanskelig å gjennomføre. Dersom eksamensforsøk er begrenset i forhold til hovedregel skal dette klart framgå av studieplan.</article></article></li><li data-li-identifier="7." data-name="7."><article class="listArticle" id="kapittel-1-ledd-1-punkt-14"><article class="legalP" id="kapittel-1-ledd-1-punkt-14-ledd-1">Når en student har avlagt en eksamen på nytt, gjelder den beste karakteren.</article></article></li><li data-li-identifier="8." data-name="8."><article class="listArticle" id="kapittel-1-ledd-1-punkt-15"><article class="legalP" id="kapittel-1-ledd-1-punkt-15-ledd-1">Med mindre annet fremgår av studieplan, kan en student med «Ikke bestått» resultat levere omarbeidet versjon av bachelor-/masteroppgave til sensur én gang.</article><article class="legalP" id="kapittel-1-ledd-1-punkt-15-ledd-2">Det er ikke adgang til å få vurdert omarbeidet bachelor-/masteroppgave dersom studenten tidligere har fått vurdert sin oppgave med bestått resultat.</article><article class="legalP" id="kapittel-1-ledd-1-punkt-15-ledd-3">Ved ønske om forbedring av «Bestått» resultat på bachelor-/masteroppgave kan ikke oppgaven omarbeides, men må normalt skrives på nytt med ny problemstilling. Studenten har i dette tilfelle ikke krav på ny faglig veiledning.</article></article></li></ul></article> <article class="defaultP" margin-top="true">§ 5 skal lyde:</article><article class="legalP" id="kapittel-1-ledd-2">Det kan gis fritak for eksamen, arbeidskrav eller obligatorisk undervisning når det kan dokumenteres at vedkommende har bestått tilsvarende eksamen, godkjent tilsvarende arbeidskrav eller gjennomført obligatorisk undervisning ved samme eller annen institusjon. Det kan også innvilges fritak på grunnlag av annen relevant eksamen på tilsvarende nivå eller etter en vurdering av dokumentert realkompetanse, jf. universitets- og høyskoleloven § 3-5.<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Søknad om innpassing og fritak i henhold til universitets- og høyskoleloven § 3-4 og § 3-5 avgjøres av dekan.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Innpassing av emner og deler av studier skal fremgå av vitnemålet med angivelse av grunnlaget for innpassing. Studiepoeng skal angis.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Deleksamen ved Høgskolen i Østfold gir alene ikke uttelling i studiepoeng. Det kan derfor normalt ikke innvilges fritak for deleksamener. Unntak fra dette er om karakterregel «Bestått»/«Ikke bestått» benyttes i emnet det gis fritak for.</article></article></li></ul></article> <article class="defaultP" margin-top="true">§ 8 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">Høgskolen i Østfold har følgende vurderingsformer: <ul class="defaultList"><li><article class="listArticle" id="kapittel-1-ledd-2-punkt-4-ledd-1-punkt-1"><article class="legalP" id="kapittel-1-ledd-2-punkt-4-ledd-1-punkt-1-ledd-1">Hjemmeeksamen</article></article></li><li><article class="listArticle" id="kapittel-1-ledd-2-punkt-4-ledd-1-punkt-2"><article class="legalP" id="kapittel-1-ledd-2-punkt-4-ledd-1-punkt-2-ledd-1">Mappeeksamen</article></article></li><li><article class="listArticle" id="kapittel-1-ledd-2-punkt-4-ledd-1-punkt-3"><article class="legalP" id="kapittel-1-ledd-2-punkt-4-ledd-1-punkt-3-ledd-1">Muntlig eksamen</article></article></li><li><article class="listArticle" id="kapittel-1-ledd-2-punkt-4-ledd-1-punkt-4"><article class="legalP" id="kapittel-1-ledd-2-punkt-4-ledd-1-punkt-4-ledd-1">Oppgave (for eksempel fagtekst, semesteroppgave, bacheloroppgave, masteroppgave)</article></article></li><li><article class="listArticle" id="kapittel-1-ledd-2-punkt-4-ledd-1-punkt-5"><article class="legalP" id="kapittel-1-ledd-2-punkt-4-ledd-1-punkt-5-ledd-1">Praktisk eksamen</article></article></li><li><article class="listArticle" id="kapittel-1-ledd-2-punkt-4-ledd-1-punkt-6"><article class="legalP" id="kapittel-1-ledd-2-punkt-4-ledd-1-punkt-6-ledd-1">Skriftlig eksamen med tilsyn.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">Hvilke vurderingsformer som skal benyttes eller hvordan bedømmelse av besvarelser eller vurderingsopplegg skal gjennomføres, fastsettes i studieplan/emnebeskrivelse.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">Et emne kan ha to deleksamener med fastlagt vekting. <ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-6-ledd-1-punkt-1"><article class="legalP" id="kapittel-1-ledd-2-punkt-6-ledd-1-punkt-1-ledd-1">Samme deleksamen kan ikke inngå i vurderingsgrunnlaget for ulike emner.</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-6-ledd-1-punkt-2"><article class="legalP" id="kapittel-1-ledd-2-punkt-6-ledd-1-punkt-2-ledd-1">Det skal gis karakter på den enkelte deleksamen. Deleksamener inngår i samlet karakter for emnet, og gir uttelling først når begge deleksamener i et emne er bestått. Sammenslåing av deleksamener skal skje automatisk via det studieadministrative systemet.</article></article></li><li data-li-identifier="c)" data-name="c)"><article class="listArticle" id="kapittel-1-ledd-2-punkt-6-ledd-1-punkt-3"><article class="legalP" id="kapittel-1-ledd-2-punkt-6-ledd-1-punkt-3-ledd-1">Kandidaten kan klage på karakterfastsetting for deleksamener, jf. § 18 og § 19.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">Eksamen skal normalt skje i form av individuell prøving. Gruppeeksamen kan bare avholdes for mindre enn 50&#xa0;% av et studium i samsvar med godkjent studieplan.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-8"><article class="legalP" id="kapittel-1-ledd-2-punkt-8-ledd-1">Vurderingsuttrykkene som benyttes er en gradert skala med fem trinn fra A til E for «Bestått» og F for «Ikke bestått», alternativt karakterene «Bestått»/«Ikke bestått».</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-9"><article class="legalP" id="kapittel-1-ledd-2-punkt-9-ledd-1">Vurderingsuttrykk «Bestått»/«Ikke bestått» kan benyttes for praksis og for emner hvor det er naturlig, men ikke i et omfang som overstiger halvparten av studiet regnet i studiepoeng. Studier ved Akademi for scenekunst gis anledning til å gjøre unntak fra dette punktet. Unntak reguleres i studieplanen.</article></article></li></ul></article> <article class="defaultP" margin-top="true">§ 9 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-10"><article class="legalP" id="kapittel-1-ledd-2-punkt-10-ledd-1">Oversikt over tillatte hjelpemidler ved de ulike eksamener skal fremgå av studieplan/emnebeskrivelse og tydelig opplyses på eksamensoppgaven. Kandidaten plikter å gjøre alle hjelpemidler tilgjengelig for kontroll under eksamen.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-11"><article class="legalP" id="kapittel-1-ledd-2-punkt-11-ledd-1">Dersom en kandidat har ikke-tillatte hjelpemidler tilgjengelig under eksamen, også på områder utenfor eksamenslokalet, betraktes dette som fusk/forsøk på fusk, jf. § 12.</article></article></li></ul></article> <article class="defaultP" margin-top="true">§ 10 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-12"><article class="legalP" id="kapittel-1-ledd-2-punkt-12-ledd-1">Undervisnings- og oppgavespråket ved Høgskolen i Østfold er norsk, med mindre annet er fastsatt i studieplan.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-13"><article class="legalP" id="kapittel-1-ledd-2-punkt-13-ledd-1">Bestemmelser om målform i eksamensoppgaver er gitt i lov om målbruk i offentlig tjeneste og tilhørende forskrift. Eksamensoppgaver som gis på norsk språk, skal som hovedregel foreligge i begge målformer (bokmål og nynorsk). Dersom alle studentene skal bruke samme målform ved eksamen i fagområdet norsk, gis oppgavene bare i denne målformen.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-14"><article class="legalP" id="kapittel-1-ledd-2-punkt-14-ledd-1">Eksamensoppgaven skal som hovedregel gis på undervisningsspråket.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-15"><article class="legalP" id="kapittel-1-ledd-2-punkt-15-ledd-1">Ved eksamener der undervisningsspråket er norsk, kan besvarelser leveres på svensk eller dansk. Unntatt dette er når kandidaten skal dokumentere kompetanse i norsk skriftlig.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-16"><article class="legalP" id="kapittel-1-ledd-2-punkt-16-ledd-1">Det kan søkes om å få gitt oppgavetekst og/eller levere eksamensbesvarelse på annet språk enn undervisningsspråket. Dette avgjøres av dekan.</article></article></li></ul></article> <article class="defaultP" margin-top="true">§ 11 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-17"><article class="legalP" id="kapittel-1-ledd-2-punkt-17-ledd-1">Studenter som av medisinske eller andre grunner har behov for tilrettelegging i forbindelse med eksamen, må søke om dette på eget skjema innen oppmeldingsfristen til eksamen. Det kan gjøres unntak fra fristen når behovet for tilrettelegging er uforutsett. Behovet må dokumenteres av lege eller andre sakkyndige med attest av nyere dato, normalt ikke eldre enn ett år. Tilrettelegging som vil medføre reduksjon i de faglige krav som stilles ved det enkelte studium kan ikke innvilges.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-18"><article class="legalP" id="kapittel-1-ledd-2-punkt-18-ledd-1">Det innvilges 25&#xa0;% (dog maksimum én time) utvidet tid ved skriftlig skoleeksamen når behov for dette er dokumentert. Ved utsettelse av innlevering av hjemmeeksamen, kan eksamenskontoret innvilge inntil 48 timer ekstra, hvis det umiddelbart ved skriftlig legeerklæring kan dokumenteres at forsinkelsen f.eks. skyldes egen akutt sykdom eller sykdom/dødsfall/ulykke (nødstilfelle) i nær familie. Ved innlevering av mappevurderinger eller oppgaver av lengre varighet vurderes muligheten for en forlenget frist i hvert tilfelle av fagansvarlig i samarbeid med studiestedsadministrasjonen/eksamenskontoret.</article><article class="legalP" id="kapittel-1-ledd-2-punkt-18-ledd-2">Annet morsmål enn norsk, svensk eller dansk anses ikke som grunnlag for rett til utvidet tid til eksamen, da søkere må dokumentere kunnskaper i norsk ved opptak til høyere utdanning, jf. forskrift om opptak til universiteter og høyskoler § 2-1 til § 2-3.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-19"><article class="legalP" id="kapittel-1-ledd-2-punkt-19-ledd-1">Studenter som ikke har norsk, svensk eller dansk som morsmål og som har en samlet botid i Norge på mindre enn syv år, kan søke om adgang til å bruke tospråklige ordbøker under eksamen i hele studietiden. Eksamen i språkfag er unntatt fra denne bestemmelsen.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-20"><article class="legalP" id="kapittel-1-ledd-2-punkt-20-ledd-1">Søknad om alternative vurderingsformer som avviker fra studieplanen innvilges i begrenset omfang. Søknad må begrunnes og dokumenteres, og det foretas en helhetlig faglig vurdering av studentens studieløp. Slik søknad avgjøres av dekan selv.</article></article></li></ul></article> <article class="defaultP" margin-top="true">§ 14 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-21"><article class="legalP" id="kapittel-1-ledd-2-punkt-21-ledd-1">En student som på grunn av gyldig fravær ikke avlegger eksamen til ordinær tid, har rett til å gå opp til utsatt eksamen ved neste mulige eksamensgjennomføring.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-22"><article class="legalP" id="kapittel-1-ledd-2-punkt-22-ledd-1">Studenter som har strøket til ordinær eksamen, har rett til å gå opp til ny eksamen når minst tre (to for studentkull på inntil 20) som har strøket på siste ordinære eksamen, eller en eller flere av høyskolens studenter med gyldig fravær, søker om utsatt eksamen innen fastsatt frist. Utsatt og ny eksamen i et emne kan arrangeres samtidig.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-23"><article class="legalP" id="kapittel-1-ledd-2-punkt-23-ledd-1">Dekan selv kan vedta å begrense adgangen til utsatt eller ny eksamen, jf. § 4 pkt. 4. Blir utsatt eller ny eksamen ikke arrangert, henvises studentene til å gå opp til neste ordinære eksamen. Når utsatt eller ny eksamen arrangeres, er den normalt også åpen for studenter som ønsker å forbedre sin karakter.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-24"><article class="legalP" id="kapittel-1-ledd-2-punkt-24-ledd-1">Ved ikke bestått i en eller begge deleksamener må det framgå av studieplan/emnebeskrivelse om begge eller kun ikke bestått deleksamen må tas på nytt.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-25"><article class="legalP" id="kapittel-1-ledd-2-punkt-25-ledd-1">Dekan fastsetter hensiktsmessig periode for utsatte eller nye eksamener. Dersom videre studiedeltakelse er avhengig av bestått eksamen i et emne, skal utsatt eller ny eksamen om mulig arrangeres senest i midten i det påfølgende semester. Frist for oppmelding fastsettes ved avdelingen.</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-26"><article class="legalP" id="kapittel-1-ledd-2-punkt-26-ledd-1">Ved endring av emnebeskrivelsen har studenten rett til å gå opp til utsatt eller ny eksamen etter den vurderingsordningen som gjaldt ved den siste ordinære eksamen. Retten til ny og utsatt eksamen gjelder i inntil ett år fra den siste ordinære eksamen i emnet ble avholdt før endringen trådte i kraft.</article></article></li><li data-li-identifier="7." data-name="7."><article class="listArticle" id="kapittel-1-ledd-2-punkt-27"><article class="legalP" id="kapittel-1-ledd-2-punkt-27-ledd-1">For studier som opphører gjelder følgende: Dersom det etter siste ordinære eksamen og to utsatte eller nye eksamener i et emne fremdeles gjenstår studenter med «Ikke bestått» eller gyldig fravær, kan det etter søknad avholdes en siste eksamen. Slik eksamen skal avholdes innen ett og et halvt år etter siste ordinære eksamen.</article></article></li></ul></article> <article class="defaultP" margin-top="true">§ 15 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-28"><article class="legalP" id="kapittel-1-ledd-2-punkt-28-ledd-1">For de utdanninger der gjennomføringen av praksis er gjenstand for faglig vurdering, gjelder de retningslinjene som følger av studienes rammeplaner og forskrifter.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-29"><article class="legalP" id="kapittel-1-ledd-2-punkt-29-ledd-1">Studenten har rett til veiledning og tilbakemelding i forhold til målene for praksisperioden/praksisopplæringen. Prosedyrer som skal sikre informasjon om vurderingen mellom praksisveileder, student og høyskole skal framgå av godkjent studieplan.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-30"><article class="legalP" id="kapittel-1-ledd-2-punkt-30-ledd-1">Får studenten vurdert samme praksisperiode til «Ikke bestått» to ganger, må studiet normalt avbrytes. Dersom det foreligger særlige grunner, kan studenten søke dekan selv om å få tilrettelagt en tredje praksisperiode.</article></article></li></ul></article> <article class="defaultP" margin-top="true">§ 17 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-31"><article class="legalP" id="kapittel-1-ledd-2-punkt-31-ledd-1">Sensur kunngjøres i StudentWeb. Studentene er selv ansvarlige for å gjøre seg kjent med sensuren.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-32"><article class="legalP" id="kapittel-1-ledd-2-punkt-32-ledd-1">Sensur ved muntlig eksamen eller bedømmelse av praktiske ferdigheter kan meddeles kandidatene på eksamensdagen.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-33"><article class="legalP" id="kapittel-1-ledd-2-punkt-33-ledd-1">Sensur skal foreligge senest tre uker etter eksamensdato. For større skriftlige arbeider, bacheloroppgaver, masteroppgaver og lignende kan sensurfristen på tre uker (15 arbeidsdager) forlenges. Likeledes forlenges sensurfristen dersom det ikke er mulig å skaffe kvalifiserte sensorer i tide, jf. universitets- og høyskoleloven § 3-9 (4). En eventuell utsettelse av sensurfrist skal offentliggjøres i StudentWeb.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-34"><article class="legalP" id="kapittel-1-ledd-2-punkt-34-ledd-1">Det skal benyttes ekstern medsensor til sensur av studentarbeider i minst ett emne på alle årstrinn i alle studier og studieprogrammer.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-35"><article class="legalP" id="kapittel-1-ledd-2-punkt-35-ledd-1">Det skal være minst to sensorer, hvorav minst én ekstern, ved bedømmelse av kandidaters selvstendige arbeid i høgre grad, jf. universitets- og høyskoleloven § 3-9 (2).</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-36"><article class="legalP" id="kapittel-1-ledd-2-punkt-36-ledd-1">Ved eksamen der det ikke benyttes ekstern sensor etter pkt. 3 skal det medvirke to interne sensorer.</article></article></li><li data-li-identifier="7." data-name="7."><article class="listArticle" id="kapittel-1-ledd-2-punkt-37"><article class="legalP" id="kapittel-1-ledd-2-punkt-37-ledd-1">Ekstern sensor må kunne dokumentere nødvendige faglige kvalifikasjoner i det emnet det skal sensureres i, og ha minst én av følgende kvalifikasjoner: <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-2-punkt-37-ledd-1-punkt-1"><article class="legalP" id="kapittel-1-ledd-2-punkt-37-ledd-1-punkt-1-ledd-1">Være ansatt på høgskolelektor-/amanuensisnivå eller høyere nivå ved universitet/høyskole eller annen forskningsinstitusjon</article></article></li><li data-li-identifier="b." data-name="b."><article class="listArticle" id="kapittel-1-ledd-2-punkt-37-ledd-1-punkt-2"><article class="legalP" id="kapittel-1-ledd-2-punkt-37-ledd-1-punkt-2-ledd-1">På annen måte ha dokumentert vitenskapelig kompetanse på samme nivå</article></article></li><li data-li-identifier="c." data-name="c."><article class="listArticle" id="kapittel-1-ledd-2-punkt-37-ledd-1-punkt-3"><article class="legalP" id="kapittel-1-ledd-2-punkt-37-ledd-1-punkt-3-ledd-1">Gjennom yrkespraksis være særlig kvalifisert innen vedkommende emne.</article></article></li></ul></article></article></li></ul></article> <article class="defaultP" margin-top="true">§ 18 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-38"><article class="legalP" id="kapittel-1-ledd-2-punkt-38-ledd-1">En student har rett til å be om begrunnelse for karakterfastsettingen, innenfor de fristene som er fastlagt i universitets- og høyskoleloven § 5-3. Begrunnelsen gis skriftlig eller muntlig etter sensors valg.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-39"><article class="legalP" id="kapittel-1-ledd-2-punkt-39-ledd-1">En student kan klage skriftlig over karakterfastsettelsen innen tre uker (15 arbeidsdager) etter at eksamensresultatet er kunngjort eller etter at begrunnelse for karakter er gitt, jf. pkt. 1. Ny sensurering skal da foretas. Ved ny sensur kan resultatet bli det samme, bedre eller dårligere. Karakterfastsetting ved ny sensurering etter denne paragraf kan ikke påklages, jf. universitets- og høyskoleloven § 5-3.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-40"><article class="legalP" id="kapittel-1-ledd-2-punkt-40-ledd-1">Bedømmelse av muntlig prestasjon og vurdering av praksisopplæring eller lignende som etter sin art ikke lar seg etterprøve, kan ikke påklages.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-41"><article class="legalP" id="kapittel-1-ledd-2-punkt-41-ledd-1">Ved bedømmelse av besvarelser som består av en skriftlig del der karakteren justeres etter muntlig prøving eller annen prøving som etter sin art ikke lar seg etterprøve, skal det gis en foreløpig karakter på den skriftlige delen. Studenten kan påklage den skriftlige delen av besvarelsen. Ved endring av karakter, skal det avholdes ny muntlig eksamen for å justere ny karakter.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-42"><article class="legalP" id="kapittel-1-ledd-2-punkt-42-ledd-1">Ved klage på karakterfastsetting på felles eksamensbesvarelse der det gis én felles karakter (gruppeeksamen), må alle de som er bedømt samlet, samtykke i og skrive under på klagen. Resultatet av klagebehandlingen gjelder for samtlige i gruppen.</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-43"><article class="legalP" id="kapittel-1-ledd-2-punkt-43-ledd-1">Dersom resultatet av klagesensur ikke foreligger før ny eksamen i emnet avholdes, skal det legges til rette for at studenten kan gå opp til eksamen.</article></article></li></ul></article> <article class="defaultP" margin-top="true">§ 21 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-44"><article class="legalP" id="kapittel-1-ledd-2-punkt-44-ledd-1">Vitnemål skal utstedes etter avsluttet grad, yrkesutdanning eller utdanning, som definert ved kongelig resolusjon 16. desember 2005 nr. 1574. For mindre enheter eller ikke fullførte yrkes-utdanninger eller andre utdanningsprogram utstedes karakterutskrift.</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-45"><article class="legalP" id="kapittel-1-ledd-2-punkt-45-ledd-1">Diploma Supplement er et internasjonalt vitnemålstillegg. Det gir utfyllende beskrivelse av kvalifikasjonene som studenten har oppnådd. Diploma Supplement utstedes automatisk til alle studenter som får vitnemål ved Høgskolen i Østfold.</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-46"><article class="legalP" id="kapittel-1-ledd-2-punkt-46-ledd-1">På karakterutskrift og vitnemål skal det angis hvilket semester eksamen er avlagt. Hvis en student etter fullført studium eller grad på nytt avlegger eksamen på høyskolen i emnet som inngår i vedkommende studieprogram, utstedes ny karakterutskrift med den beste karakteren angitt. Dersom studenten har fått fritak for eksamen etter reglene i § 5, skal dette framgå av vitnemålets karakterutskrift.</article></article></li><li data-li-identifier="4." data-name="4."><article class="listArticle" id="kapittel-1-ledd-2-punkt-47"><article class="legalP" id="kapittel-1-ledd-2-punkt-47-ledd-1">Framsettes det klage over karakterfastsetting for et emne som omfattes av et allerede utferdiget vitnemål, må dette vitnemålet tilbakeleveres til høyskolen før klagen kan tas under behandling. Dersom det framsettes klage over karakterfastsetting før vitnemål er utferdiget, vil slikt vitnemål ikke bli utferdiget før klagen er ferdig behandlet.</article></article></li><li data-li-identifier="5." data-name="5."><article class="listArticle" id="kapittel-1-ledd-2-punkt-48"><article class="legalP" id="kapittel-1-ledd-2-punkt-48-ledd-1">Studenter som oppfyller kravene i studieplan for definerte studier, kan få utstedt vitnemål med innpassing av eksterne eksamener dersom minimum 60 studiepoeng er avlagt ved høyskolen, jf. forskrift om krav til bachelorgraden ved Høgskolen i Østfold.</article></article></li><li data-li-identifier="6." data-name="6."><article class="listArticle" id="kapittel-1-ledd-2-punkt-49"><article class="legalP" id="kapittel-1-ledd-2-punkt-49-ledd-1">Dersom studenten tar eksamen i fag/emner som delvis overlapper hverandre, skal antall studiepoeng reduseres. Reduksjoner skal foretas slik at det gir det gunstigste resultat for studenten. Dekan avgjør slike reduksjoner etter innstilling fra vedkommende fagmiljø.</article></article></li><li data-li-identifier="7." data-name="7."><article class="listArticle" id="kapittel-1-ledd-2-punkt-50"><article class="legalP" id="kapittel-1-ledd-2-punkt-50-ledd-1">Når det sannsynliggjøres at et vitnemål er tapt, kan det etter søknad utstedes nytt vitnemål. Dette skal tydelig merkes DUPLIKAT. Det kreves et gebyr for utstedelse av duplikatvitnemål.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2013-05-02-508/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. august 2013.</article></section></main></body></html>