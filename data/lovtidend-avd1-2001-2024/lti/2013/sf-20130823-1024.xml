<!DOCTYPE html><html lang="no"><head><title>Delegering av Kongens myndighet etter strålevernlovens § 16, annet ledd til Kriseutvalget for atomberedskap</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-08-23-1024</dd><dt class="dokid">DokumentID</dt><dd class="dokid">LTI/forskrift/2013-08-23-1024</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 12 s 2006</dd><dt class="dateInForce">I kraft fra</dt><dd class="dateInForce">2013-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-05-12-36/§16</li></ul></dd><dt class="dateOfPublication">Kunngjort</dt><dd class="dateOfPublication">2013-08-27 15:45</dd><dt class="lastupdated">Rettet</dt><dd class="lastupdated">2013-09-05 (2 x pkt. 5 rettet ved protokolltilførsel)</dd><dt class="journalNumber">Journalnummer</dt><dd class="journalNumber">2013-0916</dd><dt class="titleShort">Korttittel</dt><dd class="titleShort">Deleg. til Kriseutvalget etter strålevernloven</dd><dt class="title">Tittel</dt><dd class="title">Delegering av Kongens myndighet etter strålevernlovens § 16, annet ledd til Kriseutvalget for atomberedskap</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. august 2013 med hjemmel i lov 12. mai 2000 nr. 36 om strålevern og bruk av stråling § 16 annet ledd. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2013-08-23-1024</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av Kongens myndighet etter strålevernlovens § 16, annet ledd til Kriseutvalget for atomberedskap<ul class="tocSubUl"><li>1. Innledning<ul class="tocSubUl"><li>2. Tidlig og deretter løpende beskrivelse av situasjonen</li></ul></li><li>3. Prognoser for utvikling av situasjonen, stråledoser og risiko</li><li>4. Tiltak i akutt fase</li><li>5. Informasjon om hendelsen, konsekvenser og tiltak</li><li>6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-08-23-1024" id="dokument"><h1>Delegering av Kongens myndighet etter strålevernlovens § 16, annet ledd til Kriseutvalget for atomberedskap</h1><section class="section" data-name="kap1" id="kapittel-1" data-lovdata-URL="LTI/forskrift/2013-08-23-1024/KAPITTEL_1"><h2>1. Innledning</h2><article class="legalP" id="kapittel-1-ledd-1">Kongens myndighet etter strålevernloven § 16 annet ledd delegeres til Kriseutvalget for atomberedskap. Dette innebærer at Kriseutvalget i akuttfasen av en atomulykke eller annen hendelse som kan innebære ioniserende stråling eller spredning av radioaktivitet, uten hinder av myndighetstildeling i andre lover, kan pålegge statlige og kommunale organer å gjennomføre evakuering, adgangsbegrensning til områder, samt tiltak knyttet til sikring av næringsmidler, herunder drikkevann og beskyttelse av dyr. Kriseutvalget kan dessuten pålegge private og offentlige virksomheter å gjennomføre analyser og innhente opplysninger for vurdering av situasjonen. Kriseutvalgets beslutninger om iverksetting av tiltak krever konsensus blant utvalgets medlemmer, og utvalgets medlemmer oppfordres til å medvirke til at det kan oppnås slik konsensus om tiltak. Strålevernet som leder av Kriseutvalget kan ved behov fatte beslutninger om tiltak på vegne av Kriseutvalget i tiden fra det foreligger kunnskap om en atomhendelse og til Kriseutvalget er samlet.</article><article class="legalP" id="kapittel-1-ledd-2">Opprettelsen av et eget Kriseutvalg legger forholdene til rette for optimal håndtering av en atomhendelse. I den innledende fasen vil rett tiltak til rett tid være avgjørende for effekten av tiltaket. Optimal håndtering av akutt fase krever:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">tidlig og deretter løpende beskrivelse av situasjonen,</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">prognoser for utvikling av situasjoner, stråledoser og risiko,</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">tiltak i akutt fase, og</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">informasjon om hendelsen, konsekvenser og tiltak.</article></article></li></ul></article><article class="legalP" id="kapittel-1-ledd-3">Kriseutvalget med rådgivere har oppgaver i forhold til alle disse punktene. Kriseutvalget skal, dersom tiden tillater det, informere og drøfte pålegg om tiltak med ansvarlig departement før iverksettelse. Tiltak som berører militære forhold og operasjoner, skal imidlertid alltid klareres med Forsvarsdepartmentet.</article><article class="legalP" id="kapittel-1-ledd-4">Kriseutvalget skal kunne innhente informasjon og data om omfanget av hendelsen og kunne sette inn tiltak for å redusere konsekvenser i akutt fase. Disse fullmaktene skal legges til grunn ved utarbeidelse av detaljerte beredskapsmanualer og eventuelle samarbeidsavtaler. Det skal etableres veldefinerte beslutningskriterier så langt dette er mulig.</article><article class="legalP" id="kapittel-1-ledd-5">I det følgende gis en kort utdyping av de enkelte elementene i håndteringen av en akutt fase, sammen med de fullmakter Kriseutvalget skal ha.</article><section class="section" data-name="kap2" id="kapittel-1-kapittel-1" data-lovdata-URL="LTI/forskrift/2013-08-23-1024/KAPITTEL_1-1"><h3>2. Tidlig og deretter løpende beskrivelse av situasjonen</h3><article class="legalP" id="kapittel-1-kapittel-1-ledd-1">Kriseutvalget med rådgivere skal ved en atomhendelse fremskaffe relevant informasjon og data for å etablere et best mulig grunnlag for vurderinger og beslutninger. Dette inkluderer informasjon om<ul class="defaultList"><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-1"><article class="legalP" id="kapittel-1-kapittel-1-ledd-1-punkt-1-ledd-1">ulykkessted/hendelse/utslippskilde,</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-2"><article class="legalP" id="kapittel-1-kapittel-1-ledd-1-punkt-2-ledd-1">eventuelt utslippsomfang og sammensetning,</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-3"><article class="legalP" id="kapittel-1-kapittel-1-ledd-1-punkt-3-ledd-1">meteorologiske forhold,</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-4"><article class="legalP" id="kapittel-1-kapittel-1-ledd-1-punkt-4-ledd-1">radioaktive stoffer i luft og som nedfall på bakken,</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-5"><article class="legalP" id="kapittel-1-kapittel-1-ledd-1-punkt-5-ledd-1">forurensning av matvarer, drikkevann og miljø, og</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-1-punkt-6"><article class="legalP" id="kapittel-1-kapittel-1-ledd-1-punkt-6-ledd-1">andre relevante opplysninger.</article></article></li></ul></article> <article class="defaultP" margin-top="true"><i>Kriseutvalgets fullmakt til å innhente informasjon og data om en hendelse:</i></article><article class="legalP" id="kapittel-1-kapittel-1-ledd-2">Kriseutvalget kan pålegge private og offentlige virksomheter, samt anmode Forsvaret om å utføre oppdrag, blant annet vedrørende:<ul class="defaultList"><li data-li-identifier="-" data-name="-"><article class="listArticle" id="kapittel-1-kapittel-1-ledd-2-punkt-1"><article class="legalP" id="kapittel-1-kapittel-1-ledd-2-punkt-1-ledd-1">innhenting og analyse av informasjon og data,</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-2-punkt-2"><article class="legalP" id="kapittel-1-kapittel-1-ledd-2-punkt-2-ledd-1">innhenting, transport og analyse av prøver, og</article></article></li><li data-li-identifier="-" data-name="-"><article class="listArticle" id="kapittel-1-kapittel-1-ledd-2-punkt-3"><article class="legalP" id="kapittel-1-kapittel-1-ledd-2-punkt-3-ledd-1">overføring av informasjon og data til operasjonssentralen.</article></article></li></ul></article></section></section><section class="section" data-name="kap3" id="kapittel-2" data-lovdata-URL="LTI/forskrift/2013-08-23-1024/KAPITTEL_2"><h2>3. Prognoser for utvikling av situasjonen, stråledoser og risiko</h2><article class="legalP" id="kapittel-2-ledd-1">Kriseutvalget med rådgivere vil i nært samarbeid med Statens strålevern løpende utarbeide oppdaterte overslag over stråledoser til utsatte befolkningsgrupper og risikovurderinger i en akutt fase. Det vil videre bli utarbeidet prognoser for fremtidige doser og risiko.</article> <article class="defaultP" margin-top="true"><i>Kriseutvalgets fullmakt til å innhente prognoser:</i></article><article class="legalP" id="kapittel-2-ledd-2">Kriseutvalget kan pålegge offentlige institusjoner og private virksomheter å utarbeide prognoser for situasjonsutvikling og konsekvenser på sitt område.</article></section><section class="section" data-name="kap4" id="kapittel-3" data-lovdata-URL="LTI/forskrift/2013-08-23-1024/KAPITTEL_3"><h2>4. Tiltak i akutt fase</h2><article class="legalP" id="kapittel-3-ledd-1">En rekke konsekvensreduserende tiltak vil, dersom de settes inn på et riktig tidspunkt, kunne redusere konsekvensene av en hendelse betydelig. Kriseutvalget må i akutt fase ha mulighet til, uten unødig opphold, å sette inn konsekvensreduserende og kostnadseffektive tiltak.</article> <article class="defaultP" margin-top="true"><i>Kriseutvalgets fullmakt til å iverksette tiltak for å redusere konsekvensene av en hendelse:</i></article><article class="legalP" id="kapittel-3-ledd-2">Kriseutvalget kan for å beskytte liv, helse, miljø eller andre viktige samfunnsinteresser iverksette følgende konsekvensreduserende tiltak i akutt fase av en atomhendelse.<ul class="defaultList"><li data-li-identifier="-" data-name="-"><article class="listArticle" id="kapittel-3-ledd-2-punkt-1"><article class="legalP" id="kapittel-3-ledd-2-punkt-1-ledd-1">pålegge sikring av områder som er eller kan bli sterkt forurenset, for eksempel i form av begrensing av tilgang og trafikk eller sikring og fjerning av radioaktive fragmenter,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-2"><article class="legalP" id="kapittel-3-ledd-2-punkt-2-ledd-1">pålegge akutt evakuering av lokalsamfunn i tilfeller hvor utslippskilden, for eksempel lokal reaktor, havarert fartøy med reaktor eller fragmenter fra satellitt, utgjør en direkte trussel mot liv og helse lokalt,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-3"><article class="legalP" id="kapittel-3-ledd-2-punkt-3-ledd-1">pålegge kortsiktige tiltak/restriksjoner i produksjonen av næringsmidler, for eksempel å holde husdyr inne eller å utsette innhøstning,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-4"><article class="legalP" id="kapittel-3-ledd-2-punkt-4-ledd-1">pålegge/gi råd om rensing av forurensede personer,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-5"><article class="legalP" id="kapittel-3-ledd-2-punkt-5-ledd-1">gi råd om opphold innendørs for publikum,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-6"><article class="legalP" id="kapittel-3-ledd-2-punkt-6-ledd-1">gi råd om bruk av jodtabletter,</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-7"><article class="legalP" id="kapittel-3-ledd-2-punkt-7-ledd-1">gi kostholdsråd, for eksempel råd om å avstå fra konsum av visse forurensede næringsmidler, og</article></article></li><li data-li-identifier="-" data-name="-"><article class="listArticle" id="kapittel-3-ledd-2-punkt-8"><article class="legalP" id="kapittel-3-ledd-2-punkt-8-ledd-1">gi råd om andre konsekvensreduserende tiltak, inkludert tiltak for å hindre eller redusere forurensing av miljøet.</article></article></li></ul></article><article class="legalP" id="kapittel-3-ledd-3">Kriseutvalget påser at de tiltakene som er listet opp ovenfor, rettes til og formidles gjennom de etater i Kriseutvalget som innehar det aktuelle rettslige grunnlaget for gjennomføringen..</article></section><section class="section" data-name="kap5" id="kapittel-4" data-lovdata-URL="LTI/forskrift/2013-08-23-1024/KAPITTEL_4"><h2>5. Informasjon om hendelsen, konsekvenser og tiltak</h2><article class="legalP" id="kapittel-4-ledd-1">Kriseutvalget vil i en akutt fase være ansvarlig for koordinert informasjonsformidling til sentrale myndigheter, og i særlig grad til lederdepartementet, til samarbeidspartnere i inn- og utland, det krisehåndterende apparat i fylkene, media og allmennheten.</article><article class="legalP" id="kapittel-4-ledd-2">Lederen av Kriseutvalget avgjør i samråd med utvalgets medlemmer hvorvidt og når det er behov for å be om bistand fra samarbeidende etater for å styrke sekretariatets informasjonsenhet.</article> <article class="defaultP" margin-top="true"><i>Kriseutvalgets fullmakt til informasjonsformidling:</i></article><article class="legalP" id="kapittel-4-ledd-3">Kriseutvalget bestemmer i en akutt fase innholdet i den informasjon som gis.</article></section><section class="section" data-name="kap6" id="kapittel-5" data-lovdata-URL="LTI/forskrift/2013-08-23-1024/KAPITTEL_5"><h2>6. Ikrafttredelse</h2><article class="legalP" id="kapittel-5-ledd-1">Endringene gjøres gjeldende fra 1. september 2013.</article></section></main></body></html>