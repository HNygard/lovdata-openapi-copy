<!DOCTYPE html><html lang="no"><head><title>Forskrift om eksamen ved Atlantis Medisinske Høgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-05-24-547</dd><dt class="dokid">DokumentID</dt><dd class="dokid">LTI/forskrift/2013-05-24-547</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 7 s 1312</dd><dt class="dateInForce">I kraft fra</dt><dd class="dateInForce">2013-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2013-06-04 15:50</dd><dt class="journalNumber">Journalnummer</dt><dd class="journalNumber">2013-0474</dd><dt class="titleShort">Korttittel</dt><dd class="titleShort">Forskrift om eksamen ved AMH</dd><dt class="title">Tittel</dt><dd class="title">Forskrift om eksamen ved Atlantis Medisinske Høgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Atlantis Medisinske Høgskole 24. mai 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-9.</dd><dt class="refid">RefID</dt><dd class="refid">forskrift/2013-05-24-547</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Atlantis Medisinske Høgskole<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Eksamensrett</li><li>§ 4. Eksamensforsøk</li><li>§ 5. Utsatt eksamen og kontinuasjonseksamen</li><li>§ 6. Eksamensavgift</li><li>§ 7. Fritak for eksamen</li><li>§ 8. Oppmelding og avmelding til eksamen</li><li>§ 9. Tilrettelegging av eksamen</li><li>§ 10. Bruk av hjelpemidler ved eksamen</li><li>§ 11. Eksamensspråk</li><li>§ 12. Vurderingsformer</li><li>§ 13. Vurderingsuttrykk</li><li>§ 14. Fusk og forsøk på fusk</li><li>§ 15. Sensur</li><li>§ 16. Klage over formelle feil ved eksamen</li><li>§ 17. Begrunnelse for og klage over karakterfastsetting</li><li>§ 18. Vitnemål</li><li>§ 19. Utfyllende bestemmelser</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-05-24-547" id="dokument"><h1>Forskrift om eksamen ved Atlantis Medisinske Høgskole</h1><article class="legalArticle" data-lovdata-URL="LTI/forskrift/2013-05-24-547/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for alle studenter som fremstiller seg til eksamen ved Atlantis Medisinske Høgskole (AMH).</article></article><article class="legalArticle" data-lovdata-URL="LTI/forskrift/2013-05-24-547/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Arbeidskrav</i></article><article class="legalP" id="paragraf-2-ledd-1">Arbeidskrav gir ikke studiepoeng, men er et faglig krav som må være godkjent før kandidaten får fremstille seg til eksamen. Det kan være skriftlige oppgaver, muntlige/praktiske prestasjoner og obligatorisk deltakelse. Arbeidskrav vurderes til godkjent/ikke godkjent.</article> <article class="defaultP" margin-top="true"><i>Deleksamen</i></article><article class="legalP" id="paragraf-2-ledd-2">Noen emner omfatter deleksamener som er fastsatt i emneplanen. Karakteren i emnet blir fastsatt på grunnlag av karakterene i deleksamenene. Opplysninger om hvordan slike sammensatte karakterer beregnes, skal gå klart frem av emne- eller studieplanen.</article> <article class="defaultP" margin-top="true"><i>Eksamen</i></article><article class="legalP" id="paragraf-2-ledd-3">Prøving av studentens kunnskaper, ferdigheter og generelle kompetanse som gir grunnlag for fastsettelse av selvstendig karakter på karakterutskrift eller vitnemålet.</article> <article class="defaultP" margin-top="true"><i>Emne</i></article><article class="legalP" id="paragraf-2-ledd-4">Den minste studiepoenggivende enhet som kan inngå i et studium.</article> <article class="defaultP" margin-top="true"><i>Emneplan</i></article><article class="legalP" id="paragraf-2-ledd-5">Emneplanen inngår i studieplanen og er en konkretisering av et emne. Planen gir en oversikt over forkunnskapskrav, forventet læringsutbytte, arbeids- og undervisningsformer, arbeidskrav og eksamensformer i emnet.</article> <article class="defaultP" margin-top="true"><i>Gyldig fravær</i></article><article class="legalP" id="paragraf-2-ledd-6">Sykdom dokumentert med legeattest eller annen dokumentert tvingende fraværsgrunn.</article> <article class="defaultP" margin-top="true"><i>Kandidat</i></article><article class="legalP" id="paragraf-2-ledd-7">En person som skal avlegge eksamen og har eksamensrett iht. forskriftens § 3.</article> <article class="defaultP" margin-top="true"><i>Kontinuasjonseksamen</i></article><article class="legalP" id="paragraf-2-ledd-8">Eksamen som arrangeres for studenter som ikke har bestått ordinær eksamen.</article> <article class="defaultP" margin-top="true"><i>Student</i></article><article class="legalP" id="paragraf-2-ledd-9">Med student menes i denne forskrift en person som er tatt opp til et emne eller studium ved AMH i henhold til gjeldende opptakskrav, eller som gjestestudent er gitt adgang til emner i henhold til samarbeidsavtaler med utenlandske læresteder.</article> <article class="defaultP" margin-top="true"><i>Studieplan</i></article><article class="legalP" id="paragraf-2-ledd-10">Plan for det faglige innholdet i et studium.</article> <article class="defaultP" margin-top="true"><i>Studiepoeng</i></article><article class="legalP" id="paragraf-2-ledd-11">Måleenhet for studiebelastning. Et fullt studieår er normert til 60 studiepoeng, i samsvar med det europeiske ECTS-systemet.</article> <article class="defaultP" margin-top="true"><i>Studieprogram</i></article><article class="legalP" id="paragraf-2-ledd-12">Begrepet anvendes om et ett- eller flerårig studieløp som det er særskilt opptak til, som har et definert innhold i henhold til studieplanen, og som fører fram til en avsluttet eksamen eller grad. Et studieprogram er sammensatt av flere emner.</article> <article class="defaultP" margin-top="true"><i>Studierett</i></article><article class="legalP" id="paragraf-2-ledd-13">Med studierett menes adgang til og gjennomføring av studiet i henhold til gjeldende studieplan.</article> <article class="defaultP" margin-top="true"><i>Studium</i></article><article class="legalP" id="paragraf-2-ledd-14">Samling av emner med et definert omfang med eget opptak.</article> <article class="defaultP" margin-top="true"><i>Utsatt eksamen</i></article><article class="legalP" id="paragraf-2-ledd-15">Eksamen som arrangeres for studenter som har levert legeerklæring eller hatt annet dokumentert gyldig fravær ved siste ordinære eksamen.</article></article><article class="legalArticle" data-lovdata-URL="LTI/forskrift/2013-05-24-547/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensrett</span></h2><article class="numberedLegalP" data-numerator="1" id="paragraf-3-nummer-1">1. Den som oppfyller opptakskravene til et emne eller studium ved høgskolen, og som har signert studiekontrakt, har rett til å gå opp til de eksamener som inngår i emnet eller studiet.</article><article class="numberedLegalP" data-numerator="2" id="paragraf-3-nummer-2">2. For å få adgang til eksamen må kandidaten ha betalt studieavgiften for gjeldende eksamenssemester innen fastsatte frister.</article><article class="numberedLegalP" data-numerator="3" id="paragraf-3-nummer-3">3. Høgskolen kan fastsette obligatoriske arbeidskrav som skal være godkjente, eller bestemte eksamener som skal være bestått, før eksamen i bestemte emner kan avlegges. Opplysninger om dette skal fremgå av studieplanen. Kandidater som ikke oppfyller fastsatte krav kan nektes adgang til eksamen.</article></article><article class="legalArticle" data-lovdata-URL="LTI/forskrift/2013-05-24-547/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksamensforsøk</span></h2><article class="numberedLegalP" data-numerator="1" id="paragraf-4-nummer-1">1. Kandidaten har maksimalt tre eksamensforsøk i samme emne, forutsatt at alle forsøkene faller innenfor perioden for tildelt studierett.</article><article class="numberedLegalP" data-numerator="2" id="paragraf-4-nummer-2">2. Kandidater som trekker seg fra eksamen etter avmeldingsfristen, eller ikke møter til eksamen, regnes for å ha fremstilt seg til eksamen dersom gyldig fravær ikke foreligger. Med mindre det er umulig eller urimelig vanskelig skal dokumentasjon på gyldig fravær være datert samme dag som eksamen gjennomføres, og være levert skolen senest én uke etter eksamensdato. Kandidater som møter, men som trekker seg under eksamen, regnes også for å ha framstilt seg til eksamen.</article><article class="numberedLegalP" data-numerator="3" id="paragraf-4-nummer-3">3. Kandidater som blir syke under eksamen og ikke er i stand til å fullføre, kan trekke seg fra eksamen. Det skal framlegges legeerklæring for at det skal være et gyldig fravær og ikke regnes som et eksamensforsøk. Med mindre det er umulig eller urimelig vanskelig skal dokumentasjon på gyldig fravær være datert samme dag som eksamen gjennomføres, og være levert skolen senest én uke etter eksamensdato.</article><article class="numberedLegalP" data-numerator="4" id="paragraf-4-nummer-4">4. Kandidater som ønsker å forbedre karakter, har adgang til å melde seg opp til ny eksamen innen den fristen som er kunngjort for slik oppmelding. Ved ny eksamen blir den beste karakteren gjeldende. Det er kun anledning til å forbedre karakter én gang per emne. Det gis ikke anledning til å avlegge eksamen i samme emne mer enn totalt tre ganger. Det betyr at kandidater som har brukt tre forsøk på å bestå en eksamen, ikke vil få anledning til å forbedre karakteren i aktuelle emne.</article><article class="numberedLegalP" data-numerator="5" id="paragraf-4-nummer-5">5. Kandidater som etter fullført studium ønsker å forbedre eksamenskarakterer, må gi skriftlig beskjed om dette innen én uke etter at siste karakter i grad/studium ble kunngjort. Det kan innvilges inntil ett semester forlenget studietid til forbedring av eksamenskarakter.</article><article class="numberedLegalP" data-numerator="6" id="paragraf-4-nummer-6">6. Kandidaten har maksimalt tre forsøk på å bestå bacheloroppgaven. Ved ikke bestått oppgave, må kandidaten utarbeide helt ny besvarelse. Forbedring/omarbeiding av ikke bestått oppgave tillates ikke. Det er ikke mulig å forbedre karakteren dersom oppgaven allerede er bestått.</article></article><article class="legalArticle" data-lovdata-URL="LTI/forskrift/2013-05-24-547/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utsatt eksamen og kontinuasjonseksamen</span></h2><article class="numberedLegalP" data-numerator="1" id="paragraf-5-nummer-1">1. Utsatt eksamen arrangeres for kandidater som har dokumentert gyldig fravær ved siste ordinære eksamen. Utsatt eksamen avholdes normalt 1-2 uker etter ordinær eksamen.</article><article class="numberedLegalP" data-numerator="2" id="paragraf-5-nummer-2">2. Kontinuasjonseksamen arrangeres for kandidater som ikke har bestått ordinær eksamen. Kontinuasjonseksamen avholdes normalt i begynnelsen av påfølgende semester.</article><article class="numberedLegalP" data-numerator="3" id="paragraf-5-nummer-3">3. Kandidater som ønsker å forbedre karakter, kan melde seg opp til kontinuasjonseksamen eller ordinær eksamen.</article><article class="numberedLegalP" data-numerator="4" id="paragraf-5-nummer-4">4. Dersom antallet oppmeldt til utsatt eksamen eller kontinuasjonseksamen er mindre enn syv, kan det arrangeres muntlig eksamen. Dette avgjøres av studieleder og rektor.</article></article><article class="legalArticle" data-lovdata-URL="LTI/forskrift/2013-05-24-547/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eksamensavgift</span></h2><article class="numberedLegalP" data-numerator="1" id="paragraf-6-nummer-1">1. Eksamensavgift for første eksamensforsøk er inkludert i studieavgiften.</article><article class="numberedLegalP" data-numerator="2" id="paragraf-6-nummer-2">2. Kontinuasjonseksamen og ny eksamen for å forbedre karakter betales særskilt.</article></article><article class="legalArticle" data-lovdata-URL="LTI/forskrift/2013-05-24-547/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fritak for eksamen</span></h2><article class="numberedLegalP" data-numerator="1" id="paragraf-7-nummer-1">1. Det kan gis fritak for eksamen eller arbeidskrav når det kan dokumenteres at vedkommende har bestått tilsvarende eksamen eller fått godkjent tilsvarende arbeidskrav ved AMH eller annen institusjon. Det kan også innvilges fritak på grunnlag av annen velegnet eksamen eller prøve. Dokumentasjon av realkompetanse kan også gi grunnlag for fritak, jf. § 3-5 i universitets- og høyskoleloven.</article><article class="numberedLegalP" data-numerator="2" id="paragraf-7-nummer-2">2. Søknad om fritak for eksamen og arbeidskrav må framsettes skriftlig innen én måned etter oppstart av emnet, og må inneholde nødvendig dokumentasjon av omfang og innhold av aktuelle eksamen eller arbeidskrav det søkes fritak for. Rektor avgjør søknader om fritak for eksamen eller arbeidskrav etter innstilling fra emneansvarlig.</article><article class="numberedLegalP" data-numerator="3" id="paragraf-7-nummer-3">3. Fritak for eksamen skal fremgå av vitnemålet med angivelse av fritaksgrunnlaget. Studiepoeng skal angis.</article></article><article class="legalArticle" data-lovdata-URL="LTI/forskrift/2013-05-24-547/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding og avmelding til eksamen</span></h2><article class="numberedLegalP" data-numerator="1" id="paragraf-8-nummer-1">1. Studenter som følger normal studieprogresjon blir automatisk oppmeldt til ordinær eksamen i mai/juni og desember. Studenter som skal ta utsatt eksamen eller kontinuasjonseksamen må selv melde seg opp til eksamen innen fastsatte frister. Det samme gjelder studenter som har forsinket studieprogresjon eller som ønsker å forbedre karakter. Oppmelding gjøres via StudentWeb innen fastsatte frister.</article><article class="numberedLegalP" data-numerator="2" id="paragraf-8-nummer-2">2. Avmelding til eksamen gjøres via StudentWeb innen fastsatte frister.</article></article><article class="legalArticle" data-lovdata-URL="LTI/forskrift/2013-05-24-547/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilrettelegging av eksamen</span></h2><article class="numberedLegalP" data-numerator="1" id="paragraf-9-nummer-1">1. Kandidater som av medisinske eller andre grunner har behov for tilrettelegging av eksamen, må søke om dette innen fastsatte frister. Dersom det oppstår akutte behov, kan det gjøres unntak fra søknadsfristen. Behovet må dokumenteres med legeattest eller attest fra andre sakkyndige. Attesten skal inneholde en spesifikasjon av behovet for tilrettelegging i eksamenssituasjonen. Tilretteleggingen skal ikke gi kandidaten fordeler i forhold til andre kandidater.</article><article class="numberedLegalP" data-numerator="2" id="paragraf-9-nummer-2">2. Søknad om tilrettelagt eksamen skal leveres for hvert semester. Attest som dokumenterer behovet skal være datert det semester kandidaten skal avlegge eksamen. For kandidater med kroniske lidelser kan det gjøres unntak fra bestemmelsen i dette punktet.</article></article><article class="legalArticle" data-lovdata-URL="LTI/forskrift/2013-05-24-547/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bruk av hjelpemidler ved eksamen</span></h2><article class="legalP" id="paragraf-10-ledd-1">Høgskolen fastsetter hvilke hjelpemidler som kan benyttes ved eksamen. Det skal fremgå av studieplanen og eksamensoppgaven hvilke hjelpemidler som tillates brukt under eksamen. Bruk av andre hjelpemidler enn de som er oppført anses som fusk, jf. § 14.</article></article><article class="legalArticle" data-lovdata-URL="LTI/forskrift/2013-05-24-547/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Eksamensspråk</span></h2><article class="numberedLegalP" data-numerator="1" id="paragraf-11-nummer-1">1. Eksamensoppgaver utformes på norsk dersom ikke annet er fastsatt i studieplanen.</article><article class="numberedLegalP" data-numerator="2" id="paragraf-11-nummer-2">2. Eksamen skal besvares på norsk, svensk eller dansk dersom ikke annet er fastsatt i studieplanen.</article></article><article class="legalArticle" data-lovdata-URL="LTI/forskrift/2013-05-24-547/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vurderingsformer</span></h2><article class="numberedLegalP" data-numerator="1" id="paragraf-12-nummer-1">1. Høgskolen skal sørge for at kandidatenes kunnskaper, ferdigheter og generelle kompetanse blir prøvet og vurdert på en upartisk og faglig betryggende måte. Vurderingen skal også sikre det faglige nivå ved vedkommende emne eller studium.</article><article class="numberedLegalP" data-numerator="2" id="paragraf-12-nummer-2">2. Følgende vurderingsformer kan benyttes hver for seg eller i kombinasjon:<ul class="defaultList"><li data-li-identifier="a)" data-name="a)"><article class="listArticle" id="paragraf-12-nummer-2-punkt-1"><article class="legalP" id="paragraf-12-nummer-2-punkt-1-ledd-1">skriftlig skoleeksamen</article></article></li><li data-li-identifier="b)" data-name="b)"><article class="listArticle" id="paragraf-12-nummer-2-punkt-2"><article class="legalP" id="paragraf-12-nummer-2-punkt-2-ledd-1">hjemmeeksamen</article></article></li><li data-li-identifier="c)" data-name="c)"><article class="listArticle" id="paragraf-12-nummer-2-punkt-3"><article class="legalP" id="paragraf-12-nummer-2-punkt-3-ledd-1">flervalgseksamen (Multiple Choice Questions)</article></article></li><li data-li-identifier="d)" data-name="d)"><article class="listArticle" id="paragraf-12-nummer-2-punkt-4"><article class="legalP" id="paragraf-12-nummer-2-punkt-4-ledd-1">muntlig eksamen</article></article></li><li data-li-identifier="e)" data-name="e)"><article class="listArticle" id="paragraf-12-nummer-2-punkt-5"><article class="legalP" id="paragraf-12-nummer-2-punkt-5-ledd-1">prosjekteksamen</article></article></li><li data-li-identifier="f)" data-name="f)"><article class="listArticle" id="paragraf-12-nummer-2-punkt-6"><article class="legalP" id="paragraf-12-nummer-2-punkt-6-ledd-1">innleveringsoppgaver (f.eks. gruppe-, semester- og bacheloroppgave)</article></article></li><li data-li-identifier="g)" data-name="g)"><article class="listArticle" id="paragraf-12-nummer-2-punkt-7"><article class="legalP" id="paragraf-12-nummer-2-punkt-7-ledd-1">ferdighetstrening</article></article></li><li data-li-identifier="h)" data-name="h)"><article class="listArticle" id="paragraf-12-nummer-2-punkt-8"><article class="legalP" id="paragraf-12-nummer-2-punkt-8-ledd-1">muntlig presentasjon.</article></article></li></ul><article class="legalP" id="paragraf-12-nummer-2-ledd-1">Det skal fremgå av studieplanen hvilke vurderingsformer som er fastsatt for et emne.</article></article></article><article class="legalArticle" data-lovdata-URL="LTI/forskrift/2013-05-24-547/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Vurderingsuttrykk</span></h2><article class="numberedLegalP" data-numerator="1" id="paragraf-13-nummer-1">1. Det skal fremgå av studieplanen hvilke vurderingsuttrykk som benyttes til de ulike vurderingsformene.</article><article class="numberedLegalP" data-numerator="2" id="paragraf-13-nummer-2">2. Følgende vurderingsuttrykk skal benyttes ved eksamen:<ul class="defaultList"><li data-li-identifier="a)" data-name="a)"><article class="listArticle" id="paragraf-13-nummer-2-punkt-1"><article class="legalP" id="paragraf-13-nummer-2-punkt-1-ledd-1">bestått/ikke bestått</article></article></li><li data-li-identifier="b)" data-name="b)"><article class="listArticle" id="paragraf-13-nummer-2-punkt-2"><article class="legalP" id="paragraf-13-nummer-2-punkt-2-ledd-1">en gradert skala med fem trinn fra A til E for «bestått» og F for «ikke bestått».</article></article></li></ul><article class="legalP" id="paragraf-13-nummer-2-ledd-1">Bokstavkarakterene har følgende betegnelse og generell beskrivelse: <table><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</td></tr></tbody></table></article></article><article class="numberedLegalP" data-numerator="3" id="paragraf-13-nummer-3">3. Bokstavkarakterene tilsvarer tallverdier slik: A = 5, B = 4, C = 3, D = 2, E = 1, F = 0. Tallverdiene brukes ved utregning når flere deleksamener skal inngå i samlet karakter. Regler for vekting av deleksamener i et emne skal framgå av studieplanen. Det benyttes vanlige avrundingsregler.</article></article><article class="legalArticle" data-lovdata-URL="LTI/forskrift/2013-05-24-547/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Fusk og forsøk på fusk</span></h2><article class="numberedLegalP" data-numerator="1" id="paragraf-14-nummer-1">1. Som fusk eller forsøk på fusk regnes blant annet bruk av ulovlige hjelpemidler, ureglementert samarbeid mellom enkeltpersoner eller grupper, plagiat og manglende eller feilaktig kildebruk slik at teksten fremstår som kandidatens egen.</article><article class="numberedLegalP" data-numerator="2" id="paragraf-14-nummer-2">2. Kandidater som grovt uaktsomt eller forsettelig har fusket eller forsøkt å fuske under eksamen, kan få eksamen annullert, utestenges fra AMH og fratas retten til å gå opp til eksamen i inntil ett år. Fusk eller forsøk på fusk i forbindelse med skriftlige arbeidskrav følger samme bestemmelser som fusk ved eksamen. Utestengelse kan også få virkning for andre universiteter og høyskoler som omfattes av universitets- og høyskoleloven.</article><article class="numberedLegalP" data-numerator="3" id="paragraf-14-nummer-3">3. Dersom det under skoleeksamen oppstår mistanke om fusk eller forsøk på fusk, skal kandidaten straks gjøres oppmerksom på dette. Det samme gjelder for kandidater som har medvirket til fusk. Kandidaten velger selv om han/hun vil fullføre eller avbryte eksamen. Foruten å få komme med en muntlig forklaring skal kandidaten ha anledning til å avgi en skriftlig forklaring innen en nærmere angitt frist.</article><article class="numberedLegalP" data-numerator="4" id="paragraf-14-nummer-4">4. Når det oppstår mistanke om fusk ved hjemmeeksamener eller i forbindelse med skriftlige arbeidskrav, skjer det oftest i forbindelse med sensur. Også da skal kandidaten varsles og få anledning til å gi en forklaring.</article><article class="numberedLegalP" data-numerator="5" id="paragraf-14-nummer-5">5. Vedtak om annullering eller utestengelse treffes av klagenemnda ved AMH. Vedtak kan påklages til en nasjonal klagenemnd oppnevnt av departementet.</article></article><article class="legalArticle" data-lovdata-URL="LTI/forskrift/2013-05-24-547/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Sensur</span></h2><article class="numberedLegalP" data-numerator="1" id="paragraf-15-nummer-1">1. Styret oppnevner sensorene ved eksamen, bedømmelse av oppgave eller annen vurdering når resultatet inngår på vitnemålet eller innregnes i karakter for vedkommende emne eller studium.</article><article class="numberedLegalP" data-numerator="2" id="paragraf-15-nummer-2">2. Flervalgseksamener vurderes automatisk i læringsplattformen itslearning. Karakteren fastsettes av intern sensor. Ved øvrige eksamensformer vurderer intern sensor alle besvarelser. I tillegg benyttes ekstern sensor til minimum et uttrekk av besvarelsene og ved tvil om eksamen skal vurderes til bestått. Karakterene på de besvarelsene som er vurdert av ekstern sensor danner grunnlag for å fastsette nivå innenfor de ulike karakteruttrykkene. Intern sensor skal ta hensyn til ekstern sensorvurdering ved sensurering av alle eksamensoppgaver.</article><article class="numberedLegalP" data-numerator="3" id="paragraf-15-nummer-3">3. Ved bedømmelse av muntlig eksamen og vurdering av praktiske prøver eller lignende som inngår i vurderingsgrunnlaget, og som etter sin art ikke lar seg etterprøve og derfor ikke kan påklages, skal det benyttes to sensorer, hvorav minst én skal være intern.</article><article class="numberedLegalP" data-numerator="4" id="paragraf-15-nummer-4">4. Ved ny sensur etter § 16 og § 17 benyttes minst to nye sensorer, hvorav minst én ekstern.</article><article class="numberedLegalP" data-numerator="5" id="paragraf-15-nummer-5">5. Ekstern sensor skal ikke ha tilknytning til høgskolen, og skal inneha minst én av følgende kvalifikasjoner: Være ansatt på høgskolelektor-/amanuensisnivå eller høyere nivå ved universitet/høgskole eller annen forskningsinstitusjon, eller på annen måte kunne dokumentere vitenskapelig kompetanse på samme nivå.</article><article class="numberedLegalP" data-numerator="6" id="paragraf-15-nummer-6">6. Sensuren skal foreligge innen tre uker hvis ikke særlige grunner gjør det nødvendig å bruke lengre tid. Sensuren kunngjøres normalt på StudentWeb. Sensuren regnes som kunngjort når den er tilgjengelig i studentportalen.</article><article class="numberedLegalP" data-numerator="7" id="paragraf-15-nummer-7">7. Ekstern evaluering av vurderingsordningen kan gjennomføres for deler av et studium eller for ett eller flere studium samlet.<article class="legalP" id="paragraf-15-nummer-7-ledd-1">Elementer i en ekstern evaluering av vurderingsordningen kan være:<ul class="defaultList"><li data-li-identifier="-" data-name="-"><article class="listArticle" id="paragraf-15-nummer-7-ledd-1-punkt-1"><article class="legalP" id="paragraf-15-nummer-7-ledd-1-punkt-1-ledd-1">gjennomgang av vurderingsordninger som angitt i emne- og studieplaner.</article></article></li><li data-li-identifier="-" data-name="-"><article class="listArticle" id="paragraf-15-nummer-7-ledd-1-punkt-2"><article class="legalP" id="paragraf-15-nummer-7-ledd-1-punkt-2-ledd-1">evaluering av eksamensoppgaver og vurderingskriterier i et utvalg av emner.</article></article></li><li data-li-identifier="-" data-name="-"><article class="listArticle" id="paragraf-15-nummer-7-ledd-1-punkt-3"><article class="legalP" id="paragraf-15-nummer-7-ledd-1-punkt-3-ledd-1">stikkprøvekontroll av vurderinger gjennomført av intern(e) sensor(er) i et utvalg av emner.</article></article></li></ul></article></article></article><article class="legalArticle" data-lovdata-URL="LTI/forskrift/2013-05-24-547/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage over formelle feil ved eksamen</span></h2><article class="numberedLegalP" data-numerator="1" id="paragraf-16-nummer-1">1. Kandidater som har avlagt eksamen eller prøve kan klage over formelle feil ved oppgavegivning, eksamensavvikling eller sensur, jf. § 5-2 i universitets- og høyskoleloven.</article><article class="numberedLegalP" data-numerator="2" id="paragraf-16-nummer-2">2. Klage over formelle feil ved eksamen må fremsettes skriftlig innen tre uker etter at kandidaten er eller burde være kjent med det forhold som begrunner klagen. Har kandidaten bedt om begrunnelse for karakterfastsettingen etter reglene i § 17, løper fristen likevel ikke før slik begrunnelse er gitt. Har kandidaten fremsatt klage over karakterfastsettingen etter reglene i § 17, løper klagefristen etter denne paragraf først fra det tidspunkt resultatet av klagesensuren er kunngjort.</article><article class="numberedLegalP" data-numerator="3" id="paragraf-16-nummer-3">3. Klage sendes eksamenskontoret. Hvis det er begått feil som det er rimelig å anta kan ha hatt betydning for kandidatens prestasjon eller bedømmelsen av denne, fatter eksamenskontoret i samarbeid med emneansvarlig, vedtak om nødvendige tiltak for å kompensere for feilen. Slike tiltak kan være ny sensur eller ny eksamen.</article><article class="numberedLegalP" data-numerator="4" id="paragraf-16-nummer-4">4. Kandidater har anledning til å klage på vedtaket innen tre uker fra det tidspunkt vedtaket er gjort kjent for kandidaten. Klagen sendes til vedtaksenhet. Dersom klagen ikke tas til følge, oversendes klagen til høgskolens klagenemnd.</article><article class="numberedLegalP" data-numerator="5" id="paragraf-16-nummer-5">5. Karakterfastsetting ved ny sensurering etter denne paragraf kan påklages etter reglene i § 17.</article><article class="numberedLegalP" data-numerator="6" id="paragraf-16-nummer-6">6. Styret kan fastsette retningslinjer for behandling av klage over formelle feil, herunder for hvilke tiltak som bør iverksettes.</article></article><article class="legalArticle" data-lovdata-URL="LTI/forskrift/2013-05-24-547/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Begrunnelse for og klage over karakterfastsetting</span></h2> <article class="defaultP" margin-top="true"><i>Begrunnelse for karakterfastsetting</i></article><article class="numberedLegalP" data-numerator="1" id="paragraf-17-nummer-1">1. Kandidaten har rett til å få en begrunnelse for karakterfastsettingen av sine prestasjoner i samsvar med § 5-3 i universitets- og høyskoleloven.</article><article class="numberedLegalP" data-numerator="2" id="paragraf-17-nummer-2">2. Ved muntlig eksamen må krav om slik begrunnelse fremsettes umiddelbart etter at karakteren er meddelt. Ved skriftlig eksamen må krav om begrunnelse framsettes innen én uke fra karakteren ble kunngjort på StudentWeb.</article><article class="numberedLegalP" data-numerator="3" id="paragraf-17-nummer-3">3. Begrunnelse skal normalt være gitt innen to uker etter at kandidaten har bedt om dette. I begrunnelsen skal det gjøres rede for de generelle prinsipper som er lagt til grunn for bedømmelsen og for bedømmelsen av kandidatens prestasjon. Begrunnelse gis muntlig eller skriftlig etter sensors valg.</article><article class="numberedLegalP" data-numerator="4" id="paragraf-17-nummer-4">4. Er det gitt skriftlige retningslinjer (sensorveiledning) for bedømmelsen, skal disse være tilgjengelig for kandidatene etter at sensuren er kunngjort.</article> <article class="defaultP" margin-top="true"><i>Klage over karakterfastsetting</i></article><article class="numberedLegalP" data-numerator="5" id="paragraf-17-nummer-5">5. En kandidat kan klage skriftlig over karakteren for sine egne prestasjoner innen tre uker etter at eksamensresultatet er kunngjort. Ny sensurering skal da foretas. Er krav om begrunnelse for karakterfastsettingen eller klage over formelle feil ved oppgavegivning, eksamensavvikling eller gjennomføring av sensur fremsatt, løper klagefristen etter denne paragraf fra studenten har fått begrunnelsen eller endelig avgjørelse på klagen foreligger.</article><article class="numberedLegalP" data-numerator="6" id="paragraf-17-nummer-6">6. Ved ny sensurering benyttes minst to nye sensorer, hvorav minst én ekstern. Endring kan gjøres både til gunst og ugunst for klager. Der den endelige karakteren fastsettes på grunnlag av både skriftlig og muntlig prøve, og klager får medhold i klage på sensuren over den skriftlige del av eksamenen, holdes en ny muntlig prøve til fastsetting av endelig karakter.</article><article class="numberedLegalP" data-numerator="7" id="paragraf-17-nummer-7">7. Karakterfastsetting ved ny sensurering etter denne paragraf kan ikke påklages.</article><article class="numberedLegalP" data-numerator="8" id="paragraf-17-nummer-8">8. Resultater av muntlige eksamener kan ikke påklages.</article></article><article class="legalArticle" data-lovdata-URL="LTI/forskrift/2013-05-24-547/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Vitnemål</span></h2><article class="numberedLegalP" data-numerator="1" id="paragraf-18-nummer-1">1. Institusjonen utferdiger vitnemål om fullført utdanning. Vitnemål utstedes kun én gang. Ved tap av vitnemål, kan det etter søknad utstedes duplikatvitnemål.</article><article class="numberedLegalP" data-numerator="2" id="paragraf-18-nummer-2">2. For fullført bachelorgrad utstedes et eget vitnemålstillegg (Diploma Supplement), som gir en nærmere beskrivelse på engelsk av kandidatens utdanning og av det norske høgre utdanningssystemet.</article><article class="numberedLegalP" data-numerator="3" id="paragraf-18-nummer-3">3. For å kunne tildeles en bachelorgrad med vitnemål fra AMH, må eksamener med et omfang på minimum 60 studiepoeng være avlagt ved høgskolen.</article><article class="numberedLegalP" data-numerator="4" id="paragraf-18-nummer-4">4. Den som ikke har avsluttet utdanningen skal på anmodning gis karakterutskrift for de eksamener eller prøver som han eller hun har bestått.</article></article><article class="legalArticle" data-lovdata-URL="LTI/forskrift/2013-05-24-547/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Utfyllende bestemmelser</span></h2><article class="numberedLegalP" data-numerator="1" id="paragraf-19-nummer-1">1. Høgskoledirektør kan gi utfyllende bestemmelser, instrukser og rutinebeskrivelser til denne forskrift.</article><article class="numberedLegalP" data-numerator="2" id="paragraf-19-nummer-2">2. Dispensasjon fra denne forskrift kan bare gis av styret selv.</article></article><article class="legalArticle" data-lovdata-URL="LTI/forskrift/2013-05-24-547/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" id="paragraf-20-ledd-1">Forskriften trer i kraft 1. august 2013.</article></article></main></body></html>