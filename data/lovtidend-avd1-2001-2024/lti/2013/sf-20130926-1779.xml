<!DOCTYPE html><html lang="no"><head><title>Delegasjonsreglement for Kirkerådet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-09-26-1779</dd><dt class="dokid">DokumentID</dt><dd class="dokid">LTI/forskrift/2013-09-26-1779</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2015 hefte 2 s 164</dd><dt class="dateInForce">I kraft fra</dt><dd class="dateInForce">2013-09-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1997-11-14-1541/§9</li><li>forskrift/1997-11-14-1541/§8</li><li>lov/1996-06-07-31/§25</li></ul></dd><dt class="dateOfPublication">Kunngjort</dt><dd class="dateOfPublication">2015-02-17 14:20</dd><dt class="journalNumber">Journalnummer</dt><dd class="journalNumber">2015-0111</dd><dt class="titleShort">Korttittel</dt><dd class="titleShort">Delegasjonsreglement for Kirkerådet</dd><dt class="title">Tittel</dt><dd class="title">Delegasjonsreglement for Kirkerådet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkerådet 26. september 2013 med hjemmel i regler 14. november 1997 nr. 1541 for Kirkerådets virksomhet § 9 pkt. 2 og § 8 pkt. 2 og lov 7. juni 1996 nr. 31 om Den norske kirke (kirkeloven) § 25 siste ledd.</dd><dt class="refid">RefID</dt><dd class="refid">forskrift/2013-09-26-1779</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegasjonsreglement for Kirkerådet<ul class="tocSubUl"><li>§ 1. Bakgrunn, formål og anvendelsesområde</li><li>§ 2. Generelle bestemmelser om rådets delegasjon og bruk av delegert myndighet</li><li>§ 3. Delegasjon til Kirkerådets leder</li><li>§ 4. Delegasjon til Kirkerådets direktør</li><li>§ 5. Delegasjon til Kirkerådets arbeidsutvalg</li><li>§ 6. Delegasjon til andre utvalg</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-09-26-1779" id="dokument"><h1>Delegasjonsreglement for Kirkerådet</h1><article class="legalArticle" data-lovdata-URL="LTI/forskrift/2013-09-26-1779/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Bakgrunn, formål og anvendelsesområde</span></h2><article class="legalP" id="paragraf-1-ledd-1">Kirkerådets oppgaver fremgår i dag av kirkeloven og av en rekke delegasjonsvedtak.</article><article class="legalP" id="paragraf-1-ledd-2">Som den daglige leder av virksomheten i rådet, utfører direktøren de oppgaver som hører til den løpende administrasjon. Denne myndigheten trenger ikke og skal ikke ha hjemmel i delegasjon fra rådet fordi den følger direkte av kirkeloven og av delegasjonsvedtak fra andre kirkelige og offentlige organer enn rådet.</article><article class="legalP" id="paragraf-1-ledd-3">For at rådet skal kunne utføre sine oppgaver på en hensiktsmessig måte, har rådet behov for å delegere enkelte oppgaver til rådets leder, direktøren, rådets arbeidsutvalg eller andre utvalg oppnevnt av rådet.</article><article class="legalP" id="paragraf-1-ledd-4">Formålet med dette reglementet er å gi enkelte generelle bestemmelser om rådets delegasjon samt enkelte nærmere retningslinjer for rådets delegasjon til henholdsvis dets leder, direktør, arbeidsutvalget eller andre utvalg oppnevnt av rådet.</article><article class="legalP" id="paragraf-1-ledd-5">Bestemmelsene gitt i dette regelverket kommer til anvendelse så lenge de ikke står i strid med lover og forskrifter vedrørende Den norske kirke og de til enhver tid gjeldende Regler for Kirkerådets virksomhet og eventuelt andre regler gitt av Kirkemøtet. Se også § 2 nest siste ledd om utøving av delegert myndighet.</article></article><article class="legalArticle" data-lovdata-URL="LTI/forskrift/2013-09-26-1779/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle bestemmelser om rådets delegasjon og bruk av delegert myndighet</span></h2><article class="legalP" id="paragraf-2-ledd-1">Dersom ikke annet er bestemt, kan Kirkerådet delegere myndighet til å avgjøre enkeltsaker eller saker på avgrensede områder.</article><article class="legalP" id="paragraf-2-ledd-2">Innenfor den ramme som fremgår av § 1 siste ledd, bestemmer Kirkerådet selv hvordan rådet skal praktisere adgangen til delegasjon.</article><article class="legalP" id="paragraf-2-ledd-3">Det som skal være retningsgivende for rådets delegasjonspraksis, er hva som til enhver tid fremstår som en hensiktsmessig arbeidsdeling mellom rådet, dets leder, direktøren, rådets arbeidsutvalg eller andre utvalg oppnevnt av rådet. Ved vurderingen av hva som er hensiktsmessig, skal rådet særlig legge vekt på hva som fremstår som mest forsvarlig og som bidrar til best samlet ressursutnyttelse.</article><article class="legalP" id="paragraf-2-ledd-4">Rådet har ikke gjennom en bestemt delegasjon frasagt seg retten til selv å utøve den delegerte myndighet. Der avgjørelse er truffet i medhold av delegert hjemmel, kan rådet bare omgjøre denne der det ikke er til skade for en berørt tredjepart. Se § 2 siste ledd.</article><article class="legalP" id="paragraf-2-ledd-5">Ved bruk av en delegert myndighet skal vedkommende person eller utvalg påse at alle saker som har prinsipiell betydning, likevel alltid behandles av rådet selv.</article><article class="legalP" id="paragraf-2-ledd-6">Dersom den som har fått en myndighet delegert til seg, er i tvil om rekkevidden av myndigheten, skal spørsmålet om delegasjonens rekkevidde legges frem for Kirkerådet for avgjørelse. Der dette vanskelig lar seg gjøre, bør den som har fått myndigheten delegert til seg søke råd enten hos direktøren, rådets leder eller arbeidsutvalget.</article><article class="legalP" id="paragraf-2-ledd-7">Delegert myndighet kan delegeres videre med mindre noe annet er uttrykkelig bestemt eller må anses forutsatt.</article><article class="legalP" id="paragraf-2-ledd-8">Delegert myndighet skal utøves innenfor de rammer som fremgår av lover og forskrifter samt regelverk gitt av Kirkemøtet og Kirkerådet.</article><article class="legalP" id="paragraf-2-ledd-9">Avgjørelser truffet med hjemmel i delegasjon fra Kirkerådet, skal legges frem for rådet til rådets orientering på første mulige møte. Kirkerådet kan gi nærmere bestemmelser om orienteringens form og innhold.</article></article><article class="legalArticle" data-lovdata-URL="LTI/forskrift/2013-09-26-1779/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Delegasjon til Kirkerådets leder</span></h2><article class="legalP" id="paragraf-3-ledd-1">Rollen og oppgavene til rådets leder vil i hovedsak gå frem av Regler for Kirkerådets virksomhet og Reglement for representasjon på vegne av Den norske kirke.</article><article class="legalP" id="paragraf-3-ledd-2">I saker som Kirkerådet har behandlet, skal lederen uttale seg på vegne av rådet hvis ikke annet er bestemt. Til dette trengs ikke formelt delegasjonsvedtak fra rådet.</article><article class="legalP" id="paragraf-3-ledd-3">Det er retningslinjene angitt i § 2 tredje ledd som bestemmer om rådet delegerer til rådets leder eller til direktøren. Se også § 4 om forholdet mellom leder og direktør.</article></article><article class="legalArticle" data-lovdata-URL="LTI/forskrift/2013-09-26-1779/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Delegasjon til Kirkerådets direktør</span></h2><article class="legalP" id="paragraf-4-ledd-1">Som den daglige leder av virksomheten i Kirkerådet, utfører direktøren de oppgaver som hører til den løpende administrasjon, jf. § 1 annet ledd. Herunder avgjør direktøren saker på vegne av rådet mellom dets møter, og direktøren kan uttale seg på vegne av rådet.</article><article class="legalP" id="paragraf-4-ledd-2">Som ledd i nevnte løpende administrasjon har direktøren en lovhjemlet generell fullmakt til å foreta tolkninger og presiseringer i regelverk gitt av Kirkemøtet eller Kirkerådet, der dette er nødvendig for å kunne treffe vedtak i enkeltsaker eller grupper av saker. Slike tolkninger og presiseringer bør fortrinnsvis nedfelles i form av rundskriv.</article><article class="legalP" id="paragraf-4-ledd-3">På områder der Kirkerådet har fått myndighet til å foreta mindre endringer i regelverk eller til å gi nærmere bestemmelser om enkelte spørsmål, kan rådet delegere myndigheten videre til direktøren med mindre noe annet er bestemt. Hvis rådet gir slik delegasjon, bør direktøren konferere med rådets leder i spørsmål som reiser særlig tvil.</article><article class="legalP" id="paragraf-4-ledd-4">Uansett om myndigheten følger av uttrykkelig delegasjon eller direkte av den generelle myndighet til direktøren som er omtalt i § 1 annet ledd, skal direktøren forelegge saker av prinsipiell betydning for rådet. Dersom rådet av tidsmessige grunner ikke kan behandle en slik sak, eller det fremstår som et uforholdsmessig ressurskrevende tiltak å legge saken frem for rådet, skal direktøren så langt det lar seg gjøre drøfte saken med Kirkerådets arbeidsutvalg før den avgjøres. Dersom heller ikke dette er mulig, kan slike saker avgjøres av direktøren etter samråd med Kirkerådets leder.</article><article class="legalP" id="paragraf-4-ledd-5">Der rådet delegerer til sekretariatet, betyr dette direktøren, med mindre noe annet særskilt er fastsatt. Direktøren kan delegere sin myndighet videre i sekretariatet, dersom ikke annet er bestemt.</article><article class="legalP" id="paragraf-4-ledd-6">Kirkerådet gir direktøren, i henhold til Hovedavtalen § 8 nr. 2 siste ledd, fullmakt til å drøfte og/eller forhandle som arbeidsgiverpart.</article></article><article class="legalArticle" data-lovdata-URL="LTI/forskrift/2013-09-26-1779/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Delegasjon til Kirkerådets arbeidsutvalg</span></h2><article class="legalP" id="paragraf-5-ledd-1">Kirkerådets arbeidsutvalg avgjør saker som Kirkerådet har delegert til dette.</article><article class="legalP" id="paragraf-5-ledd-2">Slik delegasjon er særlig aktuelt i saker av mer kirkepolitisk karakter, der Kirkerådet gir føringer som arbeidsutvalget bes følge opp i vedtak eller høringsuttalelse.</article></article><article class="legalArticle" data-lovdata-URL="LTI/forskrift/2013-09-26-1779/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Delegasjon til andre utvalg</span></h2><article class="legalP" id="paragraf-6-ledd-1">Kirkerådet kan opprette utvalg for blant annet å ivareta grener av rådets virksomhet, jf. om slike utvalg i dagens Regler for Kirkerådets virksomhet § 8 pkt. 2. Myndigheten til slike utvalg bør klarest mulig fremgå av utvalgets mandat. Når er et slikt utvalg er opprettet, kan rådet også delegere andre, særskilt angitte oppgaver til dette. Disse oppgavene skal være tydelig definerte.</article></article><article class="legalArticle" data-lovdata-URL="LTI/forskrift/2013-09-26-1779/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Dette reglementet trer i kraft straks.</article></article></main></body></html>