<!DOCTYPE html><html lang="no"><head><title>Forskrift om endring i forskrift om erverv og tap av norsk statsborgerskap (statsborgerforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-05-03-482</dd><dt class="dokid">DokumentID</dt><dd class="dokid">LTI/forskrift/2013-05-03-482</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 7 s 1240</dd><dt class="dateInForce">I kraft fra</dt><dd class="dateInForce">2013-05-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-06-30-756</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-10-51/§2</li><li>lov/2005-06-10-51/§7</li><li>lov/2005-06-10-51/§9</li><li>lov/2005-06-10-51/§27</li><li>forskrift/2006-06-30-755</li></ul></dd><dt class="dateOfPublication">Kunngjort</dt><dd class="dateOfPublication">2013-05-16 13:35</dd><dt class="journalNumber">Journalnummer</dt><dd class="journalNumber">2013-0399</dd><dt class="titleShort">Korttittel</dt><dd class="titleShort">Endr. i statsborgerforskriften</dd><dt class="title">Tittel</dt><dd class="title">Forskrift om endring i forskrift om erverv og tap av norsk statsborgerskap (statsborgerforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 3. mai 2013 med hjemmel i lov 10. juni 2005 nr. 51 om norsk statsborgerskap (statsborgerloven) § 2, § 7, § 9 og § 27 og delegeringsvedtak 30. juni 2006 nr. 755.</dd><dt class="refid">RefID</dt><dd class="refid">forskrift/2013-05-03-482</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om erverv og tap av norsk statsborgerskap (statsborgerforskriften)<ul class="tocSubUl"><li>I<ul class="tocSubUl"><li>§ 1-3. Unntak for særlige grupper av søkere</li><li>§ 3-3. Opphold mellom tillatelser</li><li>§ 5-1. Tabell for utregning av karenstid</li><li>§ 5-2. Straff som medfører karenstid</li><li>§ 5-3. Strafferettslig særreaksjon som medfører karenstid</li><li>§ 5-4. Reaksjoner for straffbart forhold ilagt i utlandet som medfører karenstid</li><li>§ 5-5. Dom bestående av forskjellige reaksjonsformer (delt dom)</li><li>§ 5-6. Gjentatte dommer og forelegg for straffbart forhold</li><li>§ 5-7. Reaksjoner som ikke medfører karenstid</li><li>§ 5-8. Utmålt karenstid og saker som ikke er avgjort ved ikrafttredelsen</li><li>§ 14-6. Søknadsskjema</li><li>§ 14-7. Oversendelse av klagesak til Utlendingsdirektoratet etter behandling i Utlendingsnemnda</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-05-03-482" id="dokument"><h1>Forskrift om endring i forskrift om erverv og tap av norsk statsborgerskap (statsborgerforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-05-03-482/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 30. juni 2006 nr. 756 om erverv og tap av norsk statsborgerskap (statsborgerforskriften) gjøres følgende endringer:</article> <article class="defaultP" margin-top="true">§ 1-3 skal lyde:</article><article class="futureLegalArticle" data-name="§1-3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-3</span>. <span class="legalArticleTitle">Unntak for særlige grupper av søkere</span></span><article class="legalP" id="kapittel-1-foreslåttparagraf-1-ledd-1">Dersom søkeren er født i riket og har fått sin identitet registrert i folkeregisteret, skal identiteten anses for klarlagt uten at det stilles krav om å legge frem pass, og uten at det stilles krav til alminnelig sannsynlighetsovervekt for at de oppgitte identitetsopplysningene er riktige.</article><article class="legalP" id="kapittel-1-foreslåttparagraf-1-ledd-2">Dersom søkeren var under 18 år ved innreise til riket, og har minst én forelder som fyller vilkårene for klarlagt identitet, kan identiteten anses klarlagt uten at det stilles krav om å legge frem pass, og uten at det stilles krav til alminnelig sannsynlighetsovervekt for at de oppgitte identitetsopplysningene er riktige.</article><article class="legalP" id="kapittel-1-foreslåttparagraf-1-ledd-3">Dersom søkeren omfattes av § 1-2 første ledd nummer 1 eller 2, kan identiteten etter en konkret vurdering anses for klarlagt selv om det ikke er alminnelig sannsynlighetsovervekt for at de oppgitte opplysningene er riktige. Dette gjelder kun der søkeren har gjort det som kreves for å klarlegge sin identitet, og<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">søkeren var under 14 år ved innvilgelsen av sin første oppholdstillatelse og har hatt opphold i riket med oppholdstillatelser de siste fem år, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">søkeren var fra og med 14 år til og med 16 år ved innvilgelsen av sin første oppholdstillatelse og har hatt opphold i riket med oppholdstillatelser de siste ti år.</article></article></li></ul></article><article class="legalP" id="kapittel-1-foreslåttparagraf-1-ledd-4">Ved beregning av oppholdstid etter tredje ledd, skal perioder uten tillatelse som til sammen overstiger to måneder i ett kalenderår, trekkes fra. Det samme gjelder dersom søkeren har utenlandsopphold som til sammen overstiger to måneder i løpet av ett kalenderår. Oppholdstiden regnes fra søknadstidspunktet, så fremt søknaden ble innvilget. Oppholdstid mellom avslag på søknad og senere innvilgelse medregnes likevel bare dersom avslaget ble gitt utsatt iverksettelse, eller utsatt iverksettelse fulgte av utlendingsloven.</article></article> <article class="defaultP" margin-top="true">§ 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Opphold mellom tillatelser</span></span><article class="legalP" id="kapittel-1-foreslåttparagraf-2-ledd-1">Tiden fra utløpet av oppholdstillatelse til ny søknad fremmes, medregnes som hovedregel ikke i oppholdstiden.</article><article class="legalP" id="kapittel-1-foreslåttparagraf-2-ledd-2">Perioder uten tillatelse eller oppholdsrett på til sammen to måneder har ikke betydning for krav om sammenhengende opphold med tillatelse i statsborgerloven § 15 til § 18 og kravet om opphold med oppholdsrett i statsborgerloven § 14. En periode uten tillatelse regnes fra tidligere tillatelses utløp til ny søknad ble fremsatt.</article></article> <article class="defaultP" margin-top="true">Ny § 5-1 skal lyde:</article><article class="futureLegalArticle" data-name="§5-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Tabell for utregning av karenstid</span></span><article class="legalP" id="kapittel-1-foreslåttparagraf-3-ledd-1"><table><thead><tr><th data-text-align="left" data-vertical-align="top"><i>Fengselsstraff:</i></th><th data-text-align="left" data-vertical-align="top"><i>Karenstid:</i></th></tr></thead><tbody><tr><td data-text-align="left" data-vertical-align="top">f.o.m. 10 til og med 20 dager</td><td data-text-align="left" data-vertical-align="top">2 år</td></tr><tr><td data-text-align="left" data-vertical-align="top">t.o.m. 90 dager:</td><td data-text-align="left" data-vertical-align="top">3 år</td></tr><tr><td data-text-align="left" data-vertical-align="top">t.o.m. 6 måneder:</td><td data-text-align="left" data-vertical-align="top">3,5 år</td></tr><tr><td data-text-align="left" data-vertical-align="top">t.o.m. 1 år:</td><td data-text-align="left" data-vertical-align="top">4,5 år</td></tr><tr><td data-text-align="left" data-vertical-align="top">t.o.m. 2 år:</td><td data-text-align="left" data-vertical-align="top">6 år</td></tr><tr><td data-text-align="left" data-vertical-align="top">t.o.m. 3 år:</td><td data-text-align="left" data-vertical-align="top">7,5 år</td></tr><tr><td data-text-align="left" data-vertical-align="top">t.o.m. 4 år:</td><td data-text-align="left" data-vertical-align="top">9 år</td></tr><tr><td data-text-align="left" data-vertical-align="top">t.o.m. 5 år:</td><td data-text-align="left" data-vertical-align="top">10,5 år</td></tr><tr><td data-text-align="left" data-vertical-align="top">t.o.m. 6 år:</td><td data-text-align="left" data-vertical-align="top">12 år</td></tr><tr><td data-text-align="left" data-vertical-align="top">t.o.m. 7 år:</td><td data-text-align="left" data-vertical-align="top">13,5 år</td></tr><tr><td data-text-align="left" data-vertical-align="top">osv.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">t.o.m. 21 år:</td><td data-text-align="left" data-vertical-align="top">34,5 år</td></tr></tbody></table></article></article> <article class="defaultP" margin-top="true">Ny § 5-2 skal lyde:</article><article class="futureLegalArticle" data-name="§5-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-2</span>. <span class="legalArticleTitle">Straff som medfører karenstid</span></span><article class="legalP" id="kapittel-1-foreslåttparagraf-4-ledd-1">Ved ubetinget og betinget fengselsstraff beregnes karenstiden etter tabellen i § 5-1.</article><article class="legalP" id="kapittel-1-foreslåttparagraf-4-ledd-2">Ved samfunnsstraff og ved bot ilagt ved forelegg eller dom, beregnes karenstiden etter tabellen i § 5-1 på grunnlag av den subsidiære fengselsstraffen.</article><article class="legalP" id="kapittel-1-foreslåttparagraf-4-ledd-3">Ved forvaring beregnes karenstid som ved fengselsstraff etter tabellen i § 5-1, med utgangspunkt i ilagt tidsramme (lengstetid). Ved forlengelse av forvaring beregnes ikke ny karenstid.</article></article> <article class="defaultP" margin-top="true">Ny § 5-3 skal lyde:</article><article class="futureLegalArticle" data-name="§5-3" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5-3</span>. <span class="legalArticleTitle">Strafferettslig særreaksjon som medfører karenstid</span></span><article class="legalP" id="kapittel-1-foreslåttparagraf-5-ledd-1">Ved dom på tvungent psykisk helsevern og tvungen omsorg, beregnes karenstiden etter tabellen i § 5-1 for fengselsstraff ved at det tas utgangspunkt i særreaksjonens faktiske varighet.</article></article> <article class="defaultP" margin-top="true">Ny § 5-4 skal lyde:</article><article class="futureLegalArticle" data-name="§5-4" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5-4</span>. <span class="legalArticleTitle">Reaksjoner for straffbart forhold ilagt i utlandet som medfører karenstid</span></span><article class="legalP" id="kapittel-1-foreslåttparagraf-6-ledd-1">Ved reaksjon for straffbart forhold ilagt i utlandet, for forhold som er straffbart etter norsk lov, beregnes karenstid etter tabellen i § 5-1. Karenstidens lengde begrenses av den øvre strafferammen for tilsvarende forhold etter norsk lov.</article></article> <article class="defaultP" margin-top="true">Ny § 5-5 skal lyde:</article><article class="futureLegalArticle" data-name="§5-5" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 5-5</span>. <span class="legalArticleTitle">Dom bestående av forskjellige reaksjonsformer (delt dom)</span></span><article class="legalP" id="kapittel-1-foreslåttparagraf-7-ledd-1">Ved delt dom skal ilagt fengselsstraff og subsidiær fengselsstraff summeres før karenstiden beregnes etter tabellen i § 5-1.</article></article> <article class="defaultP" margin-top="true">§ 5-6 skal lyde:</article><article class="futureLegalArticle" data-name="§5-6" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 5-6</span>. <span class="legalArticleTitle">Gjentatte dommer og forelegg for straffbart forhold</span></span><article class="legalP" id="kapittel-1-foreslåttparagraf-8-ledd-1">Ved beregning av karenstid ved gjentatte dommer og forelegg for straffbart forhold tas det utgangspunkt i den karenstiden som isolert sett utløper sist. Det gis et tillegg på halvparten av den karenstiden som hver av de andre dommene eller foreleggene isolert sett ville gitt.</article><article class="legalP" id="kapittel-1-foreslåttparagraf-8-ledd-2">Den samlede karenstiden skal ikke overstige det dobbelte av den karenstiden som isolert sett utløper sist.</article></article> <article class="defaultP" margin-top="true">Ny § 5-7 skal lyde:</article><article class="futureLegalArticle" data-name="§5-7" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 5-7</span>. <span class="legalArticleTitle">Reaksjoner som ikke medfører karenstid</span></span><article class="legalP" id="kapittel-1-foreslåttparagraf-9-ledd-1">Ved forenklet forelegg, påtaleunnlatelse, overføring til behandling i konfliktråd, straffutmålingsutsettelse og straffutmålingsfrafall, beregnes ikke karenstid.</article></article> <article class="defaultP" margin-top="true">Ny 5-8 skal lyde:</article><article class="futureLegalArticle" data-name="§5-8" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 5-8</span>. <span class="legalArticleTitle">Utmålt karenstid og saker som ikke er avgjort ved ikrafttredelsen</span></span><article class="legalP" id="kapittel-1-foreslåttparagraf-10-ledd-1">Karenstid som er utmålt før denne forskriften trer i kraft skal fortsatt gjelde. I tilfeller hvor det foreligger nye dommer eller forelegg vil det bli gitt tillegg for alle tidligere dommer og forelegg, jf.§ 5-6.</article><article class="legalP" id="kapittel-1-foreslåttparagraf-10-ledd-2">Saker som er eller kommer til behandling etter ikrafttredelse av forskriften, skal behandles og avgjøres etter bestemmelsene i statsborgerloven og denne forskrift.</article></article> <article class="defaultP" margin-top="true">Nåværende § 5-1, § 5-2, § 5-3, § 5-4, § 5-5, § 5-6, § 5-7, § 5-8, § 5-9 og § 5-10 oppheves.</article> <article class="defaultP" margin-top="true">§ 6-1 første ledd nummer 6 skal lyde:<ul class="defaultList"><li data-li-identifier="6." data-name="6."><article class="listArticle" id="kapittel-1-foreslåttparagraf-10-ledd-2-punkt-1"><article class="legalP" id="kapittel-1-foreslåttparagraf-10-ledd-2-punkt-1-ledd-1">Søkeren har sperret adresse i folkeregisteret i henhold til forskrift 9. november 2007 nr. 1268 om folkeregistrering § 9-5 og det vil medføre fare for søkerens sikkerhet dersom søkeren pålegges å ta kontakt med myndighetene i tidligere hjemland for å søke om løsning.</article></article></li></ul></article> <article class="defaultP" margin-top="true">Ny overskrift til kap 14 skal lyde:</article><span class="futuretitle" id="kapittel-1-foreslåttittel-1">Kapittel 14. Opplysningsplikt og saksbehandlingsregler, jf. statsborgerloven, jf. § 29</span> <article class="defaultP" margin-top="true">Ny § 14-6 skal lyde:</article><article class="futureLegalArticle" data-name="§14-6" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 14-6</span>. <span class="legalArticleTitle">Søknadsskjema</span></span><article class="legalP" id="kapittel-1-foreslåttparagraf-11-ledd-1">Utlendingsdirektoratet gir nærmere retningslinjer om hvordan søknad og melding om norsk statsborgerskap skal fremmes. Utlendingsdirektoratet kan herunder kreve at søknaden skal fremmes på fastsatt skjema, eller kan gi adgang til å fremme søknaden elektronisk. Den myndigheten som mottar søknaden, skal påse at den er riktig utfylt og at de nødvendige vedleggene følger søknaden.</article></article> <article class="defaultP" margin-top="true">Ny § 14-7 skal lyde:</article><article class="futureLegalArticle" data-name="§14-7" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 14-7</span>. <span class="legalArticleTitle">Oversendelse av klagesak til Utlendingsdirektoratet etter behandling i Utlendingsnemnda</span></span><article class="legalP" id="kapittel-1-foreslåttparagraf-12-ledd-1">Utlendingsdirektoratet tar stilling til om lovens krav til løsning fra annet statsborgerskap er oppfylt, der Utlendingsnemnda i en klagesak har kommet til at de øvrige vilkårene for erverv av norsk statsborgerskap er oppfylt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2013-05-03-482/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>