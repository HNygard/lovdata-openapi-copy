<!DOCTYPE html><html lang="no"><head><title>Forskrift om endring i forskrift om begrensning av forurensning (forurensningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-07-03-1009</dd><dt class="dokid">DokumentID</dt><dd class="dokid">LTI/forskrift/2013-07-03-1009</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 12 s 1992</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-06-01-931</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>lov/1981-03-13-6/§40</li></ul></dd><dt class="dateOfPublication">Kunngjort</dt><dd class="dateOfPublication">2013-08-27 15:45</dd><dt class="journalNumber">Journalnummer</dt><dd class="journalNumber">2013-0921</dd><dt class="titleShort">Korttittel</dt><dd class="titleShort">Endr. i forurensningsforskriften</dd><dt class="title">Tittel</dt><dd class="title">Forskrift om endring i forskrift om begrensning av forurensning (forurensningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 3. juli 2013 med hjemmel i lov 13. mars 1981 nr. 6 om vern mot forurensninger og om avfall (Forurensningsloven) § 9 og § 40.</dd><dt class="refid">RefID</dt><dd class="refid">forskrift/2013-07-03-1009</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om begrensning av forurensning (forurensningsforskriften)<ul class="tocSubUl"><li>I<ul class="tocSubUl"><li>§ 18-1. Formål</li><li>§ 18-2. Virkeområde</li><li>§ 18-3. Definisjoner</li><li>§ 18-4. Miljørisiko</li><li>§ 18-5. Generelle tiltak</li><li>§ 18-6. Forebyggende tiltak</li><li>§ 18-7. Beredskap</li><li>§ 18-8. Dokumentasjon</li><li>§ 18-9. Tillatelse</li><li>§ 18-10. Forurensningsmyndighet</li><li>§ 18-11. Overgangsregler</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-07-03-1009" id="dokument"><h1>Forskrift om endring i forskrift om begrensning av forurensning (forurensningsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-07-03-1009/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. juni 2004 nr. 931 om begrensning av forurensning (forurensningsforskriften) gjøres følgende endring:</article> <article class="defaultP" margin-top="true">Nytt kapittel 18 skal lyde:</article><span class="futuretitle" id="kapittel-1-foreslåttittel-1">Kapittel 18. Tanklagring av farlige kjemikalier og farlig avfall</span><article class="futureLegalArticle" data-name="§18-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 18-1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Dette kapitlet har til formål å verne det ytre miljø mot forurensning som følger av lagring av farlige kjemikalier og farlig avfall.</article></article><article class="futureLegalArticle" data-name="§18-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 18-2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Dette kapitlet gjelder landbasert lagring og tilknyttede aktiviteter av farlige kjemikalier og farlig avfall, som kan medføre fare for forurensning. Kapitlet gjelder bare når slik lagring skjer på tank og som ledd i næringsvirksomhet. Kapitlet gjelder for tanker for petroleumsprodukter på mer enn 10 m<sup>3</sup> . For andre farlige kjemikalier og farlig avfall gjelder kapitlet for tanker over 2 m<sup>3</sup> . Kapitlet gjelder også rørledninger og annet utstyr tilknyttet lagringstankene.</article><article class="legalP" id="kapittel-1-foreslåttparagraf-2-ledd-2">Kapitlet gjelder ikke nedgravde tanker eller tanker brukt i midlertidig bygge- og anleggsvirksomhet.</article></article><article class="futureLegalArticle" data-name="§18-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 18-3</span>. <span class="legalArticleTitle">Definisjoner</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">1. <i>Farlige kjemikalier</i> – stoffer og stoffblandinger som er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-1-punkt-1"><article class="legalP" id="kapittel-1-foreslåttparagraf-3-nummer-1-punkt-1-ledd-1">klassifisert i henhold til kapittel II i forskrift 16. juli 2002 nr. 1139 om klassifisering, merking mv. av farlige kjemikalier eller i henhold til CLP-forordningen artikkel 3 jf. CLP-forskriften 16. juni 2012 nr. 622</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-1-punkt-2"><article class="legalP" id="kapittel-1-foreslåttparagraf-3-nummer-1-punkt-2-ledd-1">persistente, bioakkumulerende og giftige (PBT) eller svært persistente og svært bioakkumulerende (vPvB) i henhold til kriteriene fastsatt i REACH-forordningen vedlegg XIII jf. REACH-forskriften av 30. mai 2008 nr. 516, samt ikke gassformige stoffblandinger som inneholder minst et av disse stoffene i en enkeltkonsentrasjon på ≥0,1 vektprosent.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-3-nummer-2">2. <i>Farlig avfall</i> – avfall definert som farlig i forskrift 1. juni 2004 nr. 930 om gjenvinning og behandling av avfall (avfallsforskriften) § 11-4.</article></article><article class="futureLegalArticle" data-name="§18-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 18-4</span>. <span class="legalArticleTitle">Miljørisiko</span></span><article class="legalP" id="kapittel-1-foreslåttparagraf-4-ledd-1">Den som er ansvarlig for lagringen og tilknyttede aktiviteter, skal sørge for at miljørisikoen forbundet med lagringen av farlige kjemikalier og farlig avfall analyseres.</article><article class="legalP" id="kapittel-1-foreslåttparagraf-4-ledd-2">Miljørisikoanalysen skal omfatte alle forhold ved tanklagringen i virksomheten, så som tanker, tilknyttet utstyr, installasjoner, aktiviteter/operasjoner og eventuelle eksterne påvirkninger, som kan medføre fare for forurensning til vann, grunn og luft. Miljørisikoanalysen skal også omfatte en vurdering av sårbarheten til miljøet som kan bli berørt av forurensning fra tanklagringen. Den ansvarlige for lagringen skal sørge for at det settes akseptkriterier for hva som er forsvarlig miljørisiko og både sannsynlighet og konsekvens for miljøet skal vurderes og vektlegges. Miljørisikoen som er avdekket i miljørisikoanalysen skal deretter vurderes opp mot disse akseptkriteriene. Miljørisikovurderingen skal evalueres minst en gang i året og om nødvendig oppdateres. Ved endrede lagringsforhold eller andre endringer som kan påvirke miljørisiko, skal miljørisikoanalysen revideres.</article></article><article class="futureLegalArticle" data-name="§18-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 18-5</span>. <span class="legalArticleTitle">Generelle tiltak</span></span><article class="legalP" id="kapittel-1-foreslåttparagraf-5-ledd-1">Den ansvarlige for lagringen skal sørge for å etablere og vedlikeholde de risikoreduserende tiltak som er nødvendige for å holde miljørisikoen innenfor de fastlagte akseptkriteriene. Dersom miljørisikoanalysen avdekker fare for uhell med svært store konsekvenser, skal tiltak for å redusere denne risikoen vurderes særskilt.</article></article><article class="futureLegalArticle" data-name="§18-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 18-6</span>. <span class="legalArticleTitle">Forebyggende tiltak</span></span><article class="legalP" id="kapittel-1-foreslåttparagraf-6-ledd-1">Uavhengig av hvilke tiltak som følger av miljørisikovurderingen, skal den ansvarlige for lagringen sørge for å iverksette følgende tiltak:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-1-punkt-1"><span class="miscHeadline"><i>Kompetanse</i></span><article class="legalP" id="kapittel-1-foreslåttparagraf-6-ledd-1-punkt-1-ledd-1">Personer som deltar under planlegging, bygging, drift, inspeksjon, vedlikehold, beredskap, nedleggelse eller andre operasjoner knyttet til tanker for farlige kjemikalier og farlig avfall, skal ha relevant kompetanse.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-1-punkt-2"><span class="miscHeadline"><i>Tankanleggets konstruksjon</i></span><article class="legalP" id="kapittel-1-foreslåttparagraf-6-ledd-1-punkt-2-ledd-1">Tankanlegget skal være egnet for formålet slik at faren for forurensning minimaliseres. Blant annet skal materialvalg, valg av plassering, sikringstiltak og dimensjonering med videre være slik innrettet at faren for forurensning minimaliseres.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-ledd-1-punkt-3"><span class="miscHeadline"><i>Barrierer</i></span><article class="legalP" id="kapittel-1-foreslåttparagraf-6-ledd-1-punkt-3-ledd-1">Tankanlegget skal sikres med nødvendige barrierer mot de ulike typer hendelser som kan medføre forurensning. En barriere er en funksjon eller et tiltak som er planlagt, etablert og vedlikeholdt for å bryte et uønsket hendelsesforløp som kan medføre forurensning. Barrierer kan være organisatoriske eller tekniske. Barrierer skal være basert på en vurdering av miljørisiko for den aktuelle situasjon.</article><article class="legalP" id="kapittel-1-foreslåttparagraf-6-ledd-1-punkt-3-ledd-2">Tanker som inneholder stoffer som er væske ved normalt trykk og temperatur, skal ha et effektivt oppsamlingsarrangement som minst rommer tankens volum og som tåler de aktuelle kjemikaliene eller det farlige avfallet. Når oppsamlingsarrangementet omfatter flere tanker, skal kapasiteten minst tilsvare 110 prosent av den største tankens volum.</article><article class="legalP" id="kapittel-1-foreslåttparagraf-6-ledd-1-punkt-3-ledd-3">For tank som etableres eller flyttes etter 1. januar 2014, skal oppsamlingsarrangementet omfatte alle tankens ytterflater, herunder tankbunnen. For tank etablert før dette tidspunktet, kan oppsamlingsarrangementet tilpasses uten at tanken flyttes.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-6-ledd-1-punkt-4"><span class="miscHeadline"><i>Teknisk tilstand og vedlikehold</i></span><article class="legalP" id="kapittel-1-foreslåttparagraf-6-ledd-1-punkt-4-ledd-1">Tankanlegget og de tekniske barrierene skal til enhver tid ha en tilfredsstillende tilstand for å forebygge forurensning. Det skal utarbeides kriterier for hva som regnes som tilfredsstillende teknisk tilstand.</article><article class="legalP" id="kapittel-1-foreslåttparagraf-6-ledd-1-punkt-4-ledd-2">For å opprettholde en tilfredsstillende teknisk tilstand, skal det etableres og gjennomføres et forebyggende vedlikeholdsprogram for utstyr som kan påvirke fare for forurensning.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-6-ledd-1-punkt-5"><span class="miscHeadline"><i>Rutiner for drift av tankanlegget</i></span><article class="legalP" id="kapittel-1-foreslåttparagraf-6-ledd-1-punkt-5-ledd-1">Basert på miljørisikovurderingen skal nødvendige rutiner og prosedyrer etableres og vedlikeholdes for å hindre forurensning ved normal drift og forutsigbare variasjoner i driften av tankanlegget. Det skal påses at rutinene følges.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-6-ledd-1-punkt-6"><span class="miscHeadline"><i>Overvåking</i></span><article class="legalP" id="kapittel-1-foreslåttparagraf-6-ledd-1-punkt-6-ledd-1">Etablere de rutiner og tekniske overvåkingssystemer som er nødvendige for å oppdage fare for eller inntrådt forurensning. Rutinene og overvåkingssystemene skal omfatte aktiviteter som lasting, lossing, overfylling og andre aktiviteter tilknyttet tankene, og perioder uten slike aktiviteter.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-6-ledd-1-punkt-7"><span class="miscHeadline"><i>Merking av tanker/rør</i></span><article class="legalP" id="kapittel-1-foreslåttparagraf-6-ledd-1-punkt-7-ledd-1">Tanker og rør skal merkes med innhold og annen relevant informasjon på godt synlige steder. Merkingen skal være tydelig og lett forståelig både for personell som arbeider i bedriften og for eksternt beredskapspersonell.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-6-ledd-1-punkt-8"><span class="miscHeadline"><i>Lageroversikt</i></span><article class="legalP" id="kapittel-1-foreslåttparagraf-6-ledd-1-punkt-8-ledd-1">Etablere en oppdatert oversikt over tanker og deres innhold. Oversikten skal være lett tilgjengelig, også i en beredskapssituasjon.</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-6-ledd-1-punkt-9"><span class="miscHeadline"><i>Uautorisert adgang</i></span><article class="legalP" id="kapittel-1-foreslåttparagraf-6-ledd-1-punkt-9-ledd-1">Tankene skal sikres mot at uvedkommende kan forårsake forurensning fra disse.</article></article></li></ul></article></article><article class="futureLegalArticle" data-name="§18-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 18-7</span>. <span class="legalArticleTitle">Beredskap</span></span><article class="legalP" id="kapittel-1-foreslåttparagraf-7-ledd-1">På bakgrunn av miljørisikovurderingen og de forebyggende tiltakene, skal den ansvarlige for lagringen utarbeide en analyse av beredskapsbehovet.</article><article class="legalP" id="kapittel-1-foreslåttparagraf-7-ledd-2">På bakgrunn av beredskapsanalysen, skal den ansvarlige etablere og vedlikeholde en nødvendig beredskap mot akutt forurensning. Beredskapen skal være tilpasset den miljørisikoen som virksomheten til enhver tid representerer. Beredskapsplanen skal gi en beskrivelse av beredskapen, herunder organisering, innsatsplaner, personell og deres kompetanse, opplæring samt type og mengde materiell. Bedriftens beredskap skal utprøves/testes minst en gang hvert år.</article></article><article class="futureLegalArticle" data-name="§18-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 18-8</span>. <span class="legalArticleTitle">Dokumentasjon</span></span><article class="legalP" id="kapittel-1-foreslåttparagraf-8-ledd-1">Den ansvarlige for lagringen skal til enhver tid kunne dokumentere at kravene i dette kapitlet er oppfylt.</article></article><article class="futureLegalArticle" data-name="§18-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 18-9</span>. <span class="legalArticleTitle">Tillatelse</span></span><article class="legalP" id="kapittel-1-foreslåttparagraf-9-ledd-1">Når særlige forhold som kan påvirke miljørisiko tilsier det, kan forurensningsmyndigheten kreve at virksomheter som omfattes av dette kapitlet, skal ha tillatelse etter forurensningslovens § 11.</article></article><article class="futureLegalArticle" data-name="§18-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 18-10</span>. <span class="legalArticleTitle">Forurensningsmyndighet</span></span><article class="legalP" id="kapittel-1-foreslåttparagraf-10-ledd-1">Miljødirektoratet eller den Miljøverndepartementet bemyndiger er forurensningsmyndighet og fører tilsyn etter bestemmelsene i dette kapitlet.</article><article class="legalP" id="kapittel-1-foreslåttparagraf-10-ledd-2">Fylkesmannen er forurensningsmyndighet og fører tilsyn etter bestemmelsene i dette kapitlet i virksomheter som fylkesmannen har fått delegert myndighet til å gi tillatelser til etter forurensningsloven § 11, og i virksomheter som er regulert av forskrifter i medhold av forurensningsloven § 9 hvor fylkesmannen er tilsynsmyndighet.</article></article><article class="futureLegalArticle" data-name="§18-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 18-11</span>. <span class="legalArticleTitle">Overgangsregler</span></span><article class="legalP" id="kapittel-1-foreslåttparagraf-11-ledd-1">For tank etablert før 1. januar 2014, gjelder § 18-6 bokstav c) andre og tredje ledd først fra 1. januar 2019. Dersom tanken flyttes før 1. januar 2019 gjelder § 18-6 bokstav c) andre og tredje ledd fra flyttingen er gjennomført.</article><article class="legalP" id="kapittel-1-foreslåttparagraf-11-ledd-2">Krav i tillatelse etter forurensningsloven § 11 fastsatt før dette kapitlet trer i kraft, som er strengere enn krav fastsatt i dette kapitlet, gjelder inntil de blir opphevet eller endret.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2013-07-03-1009/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Dette kapitlet trer i kraft 1. januar 2014.</article></section></main></body></html>