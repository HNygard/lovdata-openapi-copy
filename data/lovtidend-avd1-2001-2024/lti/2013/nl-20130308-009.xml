<!DOCTYPE html><html lang="no"><head><title>Midlertidig lov om overføring av foreldreskap for barn i Norge født av surrogatmor i utlandet mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2013-03-08-9</dd><dt class="dokid">DokumentID</dt><dd class="dokid">LTI/lov/2013-03-08-9</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 4 s 525</dd><dt class="dateInForce">I kraft fra</dt><dd class="dateInForce">2013-03-08 – 2015-12-31</dd><dt class="changesToDocuments">Endrer</dt><dd class="changesToDocuments"><ul><li>lov/2005-06-10-51</li></ul></dd><dt class="dateOfPublication">Kunngjort</dt><dd class="dateOfPublication">2013-03-08 14:40</dd><dt class="lastupdated">Rettet</dt><dd class="lastupdated">2013-03-12 (lovtittel)</dd><dt class="journalNumber">Journalnummer</dt><dd class="journalNumber">2013-0203</dd><dt class="titleShort">Korttittel</dt><dd class="titleShort">Surrogatiloven</dd><dt class="title">Tittel</dt><dd class="title">Midlertidig lov om overføring av foreldreskap for barn i Norge født av surrogatmor i utlandet mv.</dd><dt class="miscInformation">Annet om dokumentet</dt><dd class="miscInformation">Prop.47 L (2012–2013), Innst.205 L (2012–2013), Lovvedtak 37 (2012–2013). Stortingets første og andre gangs behandling hhv. 19. februar og 5. mars 2013. Fremmet av Barne-, likestillings- og inkluderingsdepartementet.</dd><dt class="refid">RefID</dt><dd class="refid">lov/2013-03-08-9</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om overføring av foreldreskap for barn i Norge født av surrogatmor i utlandet mv.<ul class="tocSubUl"><li>§ 1. Formål</li><li>§ 2. Vilkår for og rettsvirkninger av overføring av foreldreskap</li><li>§ 3. Jurisdiksjon og lovvalg</li><li>§ 4. Frist for å fremme søknad</li><li>§ 5. Ikrafttredelse og endring i annen lov<ul class="tocSubUl"><li>§ 5 a. Erverv ved overføring av foreldreskap for barn født i Norge av surrogatmor i utlandet</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2013-03-08-9" id="dokument"><h1>Midlertidig lov om overføring av foreldreskap for barn i Norge født av surrogatmor i utlandet mv.</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 10. juni 2005 nr. 51 om norsk statsborgerskap (statsborgerloven).</article></article></li></ul></article><article class="legalArticle" data-lovdata-URL="LTI/lov/2013-03-08-9/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er av hensyn til barnets beste å gi en midlertidig adgang til å overføre foreldreskap for barn i Norge født av surrogatmor i utlandet for de tilfeller som omfattes av § 2. Loven gjelder ikke overføring av foreldreskap der avtalen med surrogatmor er inngått under tvang.</article></article><article class="legalArticle" data-lovdata-URL="LTI/lov/2013-03-08-9/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for og rettsvirkninger av overføring av foreldreskap</span></h2><article class="legalP" id="paragraf-2-ledd-1">Juridisk fars nåværende eller tidligere ektefelle, registrerte partner eller samboer som sammen med barnets far inngikk avtale med surrogatmor, kan søke om foreldreskap for barnet. Søkeren må dokumentere at barnets far og søkeren hadde et felles ønske om å oppfostre barnet sammen. Utenlandsk dom, administrativ avgjørelse eller avtale som dokumenterer et slikt felles ønske, må fremlegges. Der det ikke foreligger et samtykke fra barnets far om overføring av foreldreskapet fra surrogatmor til søker, kan den fremlagte dokumentasjonen tre i stedet for et samtykke fra barnets far.</article><article class="legalP" id="paragraf-2-ledd-2">Dersom surrogatmoren etter norsk rett har foreldreansvar for barnet, kreves surrogatmorens samtykke til overføring av foreldreskap. Er hun forsvunnet, sinnslidende eller utviklingshemmet, kreves samtykke fra verge. Dersom surrogatmoren ikke har del i foreldreansvaret, skal hun så vidt mulig få uttale seg før det blir truffet vedtak.</article><article class="legalP" id="paragraf-2-ledd-3">Dersom barnet har fylt 12 år, kreves et samtykke fra barnet for å overføre foreldreskapet. Et barn som er fylt 7 år, og yngre barn som er i stand til å danne seg egne synspunkter, skal informeres og gis anledning til å uttale seg før det tas avgjørelse om overføring av foreldreskap. Barnets mening skal tillegges vekt i samsvar med dets alder og modenhet.</article><article class="legalP" id="paragraf-2-ledd-4">Ved overføringen av foreldreskapet får barnet samme rettsstilling til faren og søkeren som om det hadde vært deres felles barn. Søkeren får ved overføringen foreldreansvar for barnet med mindre faren og søkeren avtaler noe annet. Samtidig faller rettsforholdet til surrogatmoren og hennes slekt bort. Rettsvirkningen inntrer fra vedtakstidspunktet.</article><article class="legalP" id="paragraf-2-ledd-5">Adopsjonsloven gjelder om ikke annet følger av loven her.</article></article><article class="legalArticle" data-lovdata-URL="LTI/lov/2013-03-08-9/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Jurisdiksjon og lovvalg</span></h2><article class="legalP" id="paragraf-3-ledd-1">Søknad om overføring av foreldreskap etter denne lov kan avgjøres i Norge dersom søker har bopel i Norge og barnet oppholder seg i Norge på tidspunktet bestemt i § 4.</article><article class="legalP" id="paragraf-3-ledd-2">Søknaden avgjøres etter norsk rett.</article></article><article class="legalArticle" data-lovdata-URL="LTI/lov/2013-03-08-9/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for å fremme søknad</span></h2><article class="legalP" id="paragraf-4-ledd-1">Søknad om foreldreskap etter denne lov må fremmes innen 1. januar 2014.</article></article><article class="legalArticle" data-lovdata-URL="LTI/lov/2013-03-08-9/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse og endring i annen lov</span></h2><article class="legalP" id="paragraf-5-ledd-1">Loven trer i kraft straks og oppheves 31. desember 2015.</article><article class="legalP" id="paragraf-5-ledd-2">I lov 10. juni 2005 nr. 51 om norsk statsborgerskap skal ny § 5 a lyde:</article><article class="futureLegalArticle" data-name="§5a" id="paragraf-5-foreslåttparagraf-1"><span class="futureLegalArticleHeader">§ 5 a. <span class="legalArticleTitle">Erverv ved overføring av foreldreskap for barn født i Norge av surrogatmor i utlandet</span></span><article class="legalP" id="paragraf-5-foreslåttparagraf-1-ledd-1">Der foreldreskap overføres til en norsk statsborger etter midlertidig lov om overføring av foreldreskap for barn i Norge født av surrogatmor i utlandet, blir barnet norsk statsborger ved overføringen dersom barnet er under 18 år på vedtakstidspunktet.</article></article></article></main></body></html>