<!DOCTYPE html><html lang="no"><head><title>Forskrift om endring i forskrift om eiendomsmegling (dokumentasjon av budrunder)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-06-21-722</dd><dt class="dokid">DokumentID</dt><dd class="dokid">LTI/forskrift/2013-06-21-722</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 9 s 1612</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-11-23-1318</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-06-29-73/§1-4</li><li>lov/2007-06-29-73/§6-7</li><li>lov/2007-06-29-73/§6-10</li></ul></dd><dt class="dateOfPublication">Kunngjort</dt><dd class="dateOfPublication">2013-06-25 15:30</dd><dt class="journalNumber">Journalnummer</dt><dd class="journalNumber">2013-0658</dd><dt class="titleShort">Korttittel</dt><dd class="titleShort">Endr. i forskrift om eiendomsmegling</dd><dt class="title">Tittel</dt><dd class="title">Forskrift om endring i forskrift om eiendomsmegling (dokumentasjon av budrunder)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 21. juni 2013 med hjemmel i lov 29. juni 2007 nr. 73 om eiendomsmegling § 1-4, § 6-7 og § 6-10.</dd><dt class="refid">RefID</dt><dd class="refid">forskrift/2013-06-21-722</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om eiendomsmegling (dokumentasjon av budrunder)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-06-21-722" id="dokument"><h1>Forskrift om endring i forskrift om eiendomsmegling (dokumentasjon av budrunder)</h1><section class="section" data-name="kapI" id="kapittel-1" data-lovdata-URL="LTI/forskrift/2013-06-21-722/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 23. november 2007 nr. 1318 om eiendomsmegling gjøres følgende endringer:</article> <article class="defaultP" margin-top="true">§ 1-3 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Reglene om budjournal i § 3-5, oppdragsgivers opplysningsplikt om budgivning i § 6-2 tredje punktum, oppdragstakers plikter ved budgivning i § 6-3, innsyn i budjournal i § 6-4 og bestemmelsene i eiendomsmeglingsloven § 6-7 annet ledd nr. 3 til 6 og nr. 9 til 13 kan fravikes ved oppdrag omfattet av eiendomsmeglingsloven § 1-4 annet ledd.</article> <article class="defaultP" margin-top="true">§ 1-4 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Reglene om oppdragsgivers opplysningsplikt om budgivning i § 6-2 tredje punktum, oppdragstakers plikter ved budgivning i § 6-3 og innsyn i budjournal i § 6-4 kan fravikes ved oppdrag som er omfattet av eiendomsmeglingsloven § 1-4 fjerde ledd.</article> <article class="defaultP" margin-top="true">§ 6-2 nytt tredje punktum skal lyde:</article><article class="legalP" id="kapittel-1-ledd-2">Dessuten skal det gis opplysninger om fremgangsmåten ved budgivningen og budgivers rettigheter og plikter.</article> <article class="defaultP" margin-top="true">I § 6-3 gjøres følgende endringer:</article> <article class="defaultP" margin-top="true">Annet ledd tredje og nytt fjerde punktum skal lyde:</article><article class="legalP" id="kapittel-1-ledd-3">Oppdragstaker skal så langt det er nødvendig og mulig orientere oppdragsgiver, budgivere og øvrige interessenter skriftlig om mottatte bud, herunder budets størrelse, forbehold og akseptfrist, og legge til rette for at disse får rimelig tid til å områ seg. Megler skal så snart som mulig bekrefte skriftlig overfor budgivere at budene deres er mottatt.</article> <article class="defaultP" margin-top="true">Nåværende annet ledd fjerde punktum blir annet ledd femte punktum.</article> <article class="defaultP" margin-top="true">Nytt fjerde og femte ledd skal lyde:</article><article class="numberedLegalP" data-numerator="4" id="kapittel-1-nummer-3">(4) Oppdragstaker skal kun formidle bud, aksepter og avslag som er gitt skriftlig. Oppdragstaker skal innhente gyldig legitimasjon og signatur fra budgiver før bud formidles.</article><article class="numberedLegalP" data-numerator="5" id="kapittel-1-nummer-4">(5) Med «skriftlig» i annet og fjerde ledd menes også elektronisk melding når informasjonen i denne er tilgjengelig også for ettertiden. Eiendomsmeglingsforetaket skal oppbevare slike meldinger i samsvar med reglene om arkivering i § 3-7.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-06-21-722/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2014, med virkning for oppdrag som inngås fra denne datoen.</article></section></main></body></html>