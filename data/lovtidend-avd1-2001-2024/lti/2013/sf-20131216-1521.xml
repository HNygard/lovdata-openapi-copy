<!DOCTYPE html><html lang="no"><head><title>Forskrift om endring i forskrift om bruk av kjøretøy</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-16-1521</dd><dt class="dokid">DokumentID</dt><dd class="dokid">LTI/forskrift/2013-12-16-1521</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3056</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-01-25-92</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>forskrift/1980-11-24-1</li></ul></dd><dt class="dateOfPublication">Kunngjort</dt><dd class="dateOfPublication">2013-12-19 15:20</dd><dt class="journalNumber">Journalnummer</dt><dd class="journalNumber">2013-1341</dd><dt class="titleShort">Korttittel</dt><dd class="titleShort">Endr. i forskrift om bruk av kjøretøy</dd><dt class="title">Tittel</dt><dd class="title">Forskrift om endring i forskrift om bruk av kjøretøy</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 16. desember 2013 med hjemmel i lov 18. juni 1965 nr. 4 om vegtrafikk (vegtrafikkloven) § 13 og delegeringsvedtak 24. november 1980 nr. 1.</dd><dt class="refid">RefID</dt><dd class="refid">forskrift/2013-12-16-1521</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bruk av kjøretøy<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-16-1521" id="dokument"><h1>Forskrift om endring i forskrift om bruk av kjøretøy</h1><section class="section" data-name="kapI" id="kapittel-1" data-lovdata-URL="LTI/forskrift/2013-12-16-1521/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. januar 1990 nr. 92 om bruk av kjøretøy gjøres følgende endring:</article> <article class="defaultP" margin-top="true">§ 3-4 skal lyde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>Utstikkende gods:</i> <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-1-ledd-1-punkt-1"><article class="legalP" id="kapittel-1-ledd-1-punkt-1-ledd-1-punkt-1-ledd-1">For transporter med bredde inntil 2,55 meter inkludert gods, må godset ikke strekke seg mer enn 15 cm utenfor kjøretøyets sider uten tillatelse fra regionvegkontoret for kjøring innenfor en region, eller av Statens vegvesen Region øst for kjøring gjennom flere regioner. For enkelttransport kan tillatelse gis av regionvegkontoret også for kjøring gjennom flere regioner.</article><article class="legalP" id="kapittel-1-ledd-1-punkt-1-ledd-1-punkt-1-ledd-2">Tilsvarende gjelder for gods som stikker ut mer enn 1,00 meter foran kjøretøyet.</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-1-ledd-1-punkt-2"><article class="legalP" id="kapittel-1-ledd-1-punkt-1-ledd-1-punkt-2-ledd-1">Transport av båt med bredde inntil 2,55 meter tillates selv om båten stikker mer enn 15 cm utenfor kjøretøyets sider.</article><article class="legalP" id="kapittel-1-ledd-1-punkt-1-ledd-1-punkt-2-ledd-2">Avstanden fra baklysets ytterkant til båtens ytterste kant skal ikke overstige 40 cm. Det samme gjelder reflekser bak på tilhengeren.</article><article class="legalP" id="kapittel-1-ledd-1-punkt-1-ledd-1-punkt-2-ledd-3">Det samme kravet gjelder for markeringslys dersom slikt lys er montert foran på kjøretøyet. Dersom kjøretøyet ikke er utstyrt ned markeringslykt tillates transport kun i dagslys med god sikt.</article><article class="legalP" id="kapittel-1-ledd-1-punkt-1-ledd-1-punkt-2-ledd-4">Båtens baug skal være plassert i kjøreretningen.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-1-ledd-1-punkt-2"><span class="miscHeadline"><i>Merking av gods som stikker ut i bredderetningen:</i></span><article class="legalP" id="kapittel-1-ledd-1-punkt-2-ledd-1">Gods som strekker seg 15 cm eller mer utenfor kjøretøyets sider, skal foran og bak være tydelig merket. Merkingen skal være minst 50 cm høy og minst 25 cm bred og utført med avvekslende røde og gule striper som skal være skråstilt og ca. 5 cm brede. Fargen skal være varig fluoriserende eller av type som er godkjent av Vegdirektoratet.</article><article class="legalP" id="kapittel-1-ledd-1-punkt-2-ledd-2">Gods som strekker seg utenfor kjøretøyets sider, skal i mørke eller usiktbart vær også foran på hver side være merket med minst to lykter som gir hvitt lys fremover, og bak på hver side med minst to lykter som gir rødt lys bakover. Lyktene skal ha en lysåpning på minst 30 cm<sup>2</sup> og være plassert over hverandre. Lyset må ikke virke blendende og skal være godt synlig på minst 150 meter avstand.</article><article class="legalP" id="kapittel-1-ledd-1-punkt-2-ledd-3">Merking og lykter skal være plassert ytterst på godset og slik at de er godt synlige forfra og bakfra. Om mulig må overkant av merking og lykter ikke være høyere enn 2,00 meter over vegbanen.</article></article></li><li data-li-identifier="3." data-name="3."><article class="listArticle" id="kapittel-1-ledd-1-punkt-3"><span class="miscHeadline"><i>Merking av gods som stikker ut i lengderetningen:</i></span><article class="legalP" id="kapittel-1-ledd-1-punkt-3-ledd-1">Gods som stikker ut foran kjøretøyet eller mer enn 1,00 meter bak kjøretøyet, skal være merket ytterst med en anordning som har avvekslende rød og hvit farge og fra alle sider har et synlig areal på minst 250 cm<sup>2</sup>. Det røde materialet skal være lysreflekterende. Anordningen skal være plassert slik at den er godt synlig.</article><article class="legalP" id="kapittel-1-ledd-1-punkt-3-ledd-2">Ved tilfeldig transport kan merkingen skje på annen tydelig måte.</article><article class="legalP" id="kapittel-1-ledd-1-punkt-3-ledd-3">I mørke eller usiktbart vær skal gods som stikker ut mer enn 1,00 meter bak kjøretøyet også merkes med lykt som gir rødt lys bakover og til sidene. Lykten skal ha lysåpning på minst 30 cm<sup>2</sup>. Lyset må ikke virke blendende og skal være godt synlig på minst 150 meter avstand.</article></article></li><li data-li-identifier="4." data-name="4."><article class="listArticle" id="kapittel-1-ledd-1-punkt-4"><span class="miscHeadline"><i>Merking av utstikkende utstyr:</i></span><article class="legalP" id="kapittel-1-ledd-1-punkt-4-ledd-1">Utstyr, redskap mv. som stikker ut foran, bak eller på siden av kjøretøy, skal være merket i samsvar med bestemmelsene i denne paragraf, dersom ikke særlige regler er fastsatt av Vegdirektoratet.</article></article></li><li data-li-identifier="5." data-name="5."><article class="listArticle" id="kapittel-1-ledd-1-punkt-5"><span class="miscHeadline"><i>Merking av vogntog med lengde over 19,50 meter:</i></span><article class="legalP" id="kapittel-1-ledd-1-punkt-5-ledd-1">Vogntog som har tillatt lengde mer enn 19,50 meter, skal ha skilt bakpå tilhengeren der lengden er angitt. Lengden angis for hele meter og rundes oppover.</article><article class="legalP" id="kapittel-1-ledd-1-punkt-5-ledd-2">Skiltet skal være minst 100 X 50 cm med 20 mm rød, reflekterende bord. Bunnfargen skal være hvit og ureflekterende med symbol av vogntog og piler sammen med lengdeangivelse i hele meter med 70 mm teksthøyde:<br /><img height="182" src="static/LTI/sf-20131216-1521-01-01.png" width="354" /></article><article class="legalP" id="kapittel-1-ledd-1-punkt-5-ledd-3">Skilt som er godkjent i annet EØS-land godtas.</article></article></li><li data-li-identifier="6." data-name="6."><article class="listArticle" id="kapittel-1-ledd-1-punkt-6"><article class="legalP" id="kapittel-1-ledd-1-punkt-6-ledd-1"><i>Merking av lang, bred og tung transport:</i> <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-6-ledd-1-punkt-1"><article class="legalP" id="kapittel-1-ledd-1-punkt-6-ledd-1-punkt-1-ledd-1">Når lengden er mer enn 6,00 meter mer enn det som er tillatt etter forskrift om nærmere bestemmelser om tillatte vekter og dimensjoner for offentlig veg (Vedlegg 1 til forskrift om bruk av kjøretøy) pkt. 4, eller bredden er mer enn 3,00 meter, eller tillatte aksellaster, last fra akselkombinasjoner eller totalvekter overskrider det som er tillatt etter forskrift om nærmere vilkår for dispensasjon og om tillatt lengde og bredde uten dispensasjon (Vedlegg 2 til forskrift om bruk av kjøretøy) pkt. 1 bokstav b og d, skal både kjøretøyet og det eller de ledsagende kjøretøy være utstyrt med varselskilt henholdsvis «Lang last», «Bred last» eller «Tung last». Hvilket skilt som skal benyttes skal fremkomme av dispensasjon. Varselskilt skal ha hvit bunnfarge og være svakt lysende eller belyst under kjøring i mørke eller usiktbart vær. Varselskilt skal være godt synlig både forfra og bakfra.</article><article class="legalP" id="kapittel-1-ledd-1-punkt-6-ledd-1-punkt-1-ledd-2">Det tillates også tekst bestående av lysdioder (digitale skilt) eller annen form for lysende skilt. Teksten skal være godt synlig under alle lysforhold og skal ikke virke blendende i mørket. Skiltene skal være godt synlige både forfra og bakfra. Lysende skilt foran på transporterende kjøretøy skal være plassert slik at det gir god synlighet og ikke kommer i konflikt med kjøretøyets øvrige lys, og skal ikke dekke utsyn fra førerplass.</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-6-ledd-1-punkt-2"><article class="legalP" id="kapittel-1-ledd-1-punkt-6-ledd-1-punkt-2-ledd-1">Varselskiltet skal ha følgende utforming:</article><article class="legalP" id="kapittel-1-ledd-1-punkt-6-ledd-1-punkt-2-ledd-2">Teksten utføres med store sorte eller lysende bokstaver, utforming etter trafikkalfabetet, med minimum bokstavhøyde 105 mm. De lysende bokstavene skal være hvite eller gule og skal ikke ha samme farge som bunnfargen på skiltet.</article><article class="legalP" id="kapittel-1-ledd-1-punkt-6-ledd-1-punkt-2-ledd-3">Skiltet utformes med teksten på en eller to linjer med minimumsavstander fra tekst til skiltkant eller skiltbord etter normalbestemmelsene i trafikkalfabetet. Det må ikke være annen tekst på skiltet.</article><article class="legalP" id="kapittel-1-ledd-1-punkt-6-ledd-1-punkt-2-ledd-4">Skilt utformet etter tidligere bestemmelser kan benyttes inntil videre.</article></article></li><li data-li-identifier="c." data-name="c."><article class="listArticle" id="kapittel-1-ledd-1-punkt-6-ledd-1-punkt-3"><article class="legalP" id="kapittel-1-ledd-1-punkt-6-ledd-1-punkt-3-ledd-1">Varselskiltet må tildekkes eller fjernes når kjøretøyet ikke er i bruk til ledsaging eller til lange, brede eller tunge transporter. For skilt med lysende tekst er det tilstrekkelig at teksten fjernes. Det er ikke tillatt med andre lys eller annen tekst i disse skiltene. I førerhytten skal det på godt synlig plass, være en egen bryter som lyser når skilt med lysende bokstaver er i bruk.</article></article></li></ul></article></article></li><li data-li-identifier="7." data-name="7."><article class="listArticle" id="kapittel-1-ledd-1-punkt-7"><article class="legalP" id="kapittel-1-ledd-1-punkt-7-ledd-1"><i>Transport av sykkel:</i> <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-1-punkt-7-ledd-1-punkt-1"><article class="legalP" id="kapittel-1-ledd-1-punkt-7-ledd-1-punkt-1-ledd-1">Ved transport av sykkel på tvers av bil med bredde 180 cm eller mindre skal sykkelen monteres slik at den får maks lengde på 180 cm målt i horisontalplanet. Dersom sykkelen stikker utenfor bilens side skal den monteres tilnærmet symmetrisk om bilens midtakse. Bestemmelsene i nr. 1 gjelder ikke for slik transport.</article></article></li><li data-li-identifier="b." data-name="b."><article class="listArticle" id="kapittel-1-ledd-1-punkt-7-ledd-1-punkt-2"><article class="legalP" id="kapittel-1-ledd-1-punkt-7-ledd-1-punkt-2-ledd-1">Dersom sykkelen skjuler bilens lys eller kjennemerke skal det brukes lysbjelke merket med bokstav- og tallkombinasjon som viser motorvognens identitet.</article><article class="legalP" id="kapittel-1-ledd-1-punkt-7-ledd-1-punkt-2-ledd-2">Lysbjelken skal ha baklys, stopplys, retningssignallys samt refleks.</article></article></li><li data-li-identifier="c." data-name="c."><article class="listArticle" id="kapittel-1-ledd-1-punkt-7-ledd-1-punkt-3"><article class="legalP" id="kapittel-1-ledd-1-punkt-7-ledd-1-punkt-3-ledd-1">Merkingen skal bestå av kjennemerkets bokstav- og tallkombinasjon i sort med tilnærmet samme størrelse som på kjennemerket. Den skal ha hvit eller aluminiumsfarget bakgrunn, være godt synlig og holdbar.</article></article></li></ul></article></article></li><li data-li-identifier="8." data-name="8."><article class="listArticle" id="kapittel-1-ledd-1-punkt-8"><article class="legalP" id="kapittel-1-ledd-1-punkt-8-ledd-1">Bestemmelsene i denne paragraf gjelder ikke utenfor offentlig veg dersom kjøringen likevel er forsvarlig.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2013-12-16-1521/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Denne forskrift trer i kraft 1. januar 2014.</article></section></main></body></html>