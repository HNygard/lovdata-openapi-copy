<!DOCTYPE html><html lang="no"><head><title>Forskrift om forsterkning av gaver til forskning (gaveforsterkningsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-20-1662</dd><dt class="dokid">DokumentID</dt><dd class="dokid">LTI/forskrift/2013-12-20-1662</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 19 s 3214</dd><dt class="dateInForce">I kraft fra</dt><dd class="dateInForce">2014-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2014-01-03 15:20</dd><dt class="journalNumber">Journalnummer</dt><dd class="journalNumber">2013-1455</dd><dt class="titleShort">Korttittel</dt><dd class="titleShort">Gaveforsterkningsforskriften</dd><dt class="title">Tittel</dt><dd class="title">Forskrift om forsterkning av gaver til forskning (gaveforsterkningsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 20. desember 2013 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2013-12-20-1662</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsterkning av gaver til forskning (gaveforsterkningsforskriften)<ul class="tocSubUl"><li>§ 1. Vilkår for gaveforsterkning</li><li>§ 2. Hvordan gaven og gaveforsterkningen skal brukes</li><li>§ 3. Forvaltningen av gaveforsterkningsordningen</li><li>§ 4. Saksbehandling og utbetaling</li><li>§ 5. Mottakernes forvaltning av gaven og gaveforsterkningen</li><li>§ 6. Rapporter, revisjon og kontroll</li><li>§ 7. Krav om tilbakebetaling</li><li>§ 8. Klageadgang</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-20-1662" id="dokument"><h1>Forskrift om forsterkning av gaver til forskning (gaveforsterkningsforskriften)</h1><article class="legalArticle" data-lovdata-URL="LTI/forskrift/2013-12-20-1662/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Vilkår for gaveforsterkning</span></h2><article class="legalP" id="paragraf-1-ledd-1">Gaver som skal brukes til langsiktig, grunnleggende forskning utløser en offentlig gaveforsterkning til mottakeren på 25 prosent av gavebeløpet når<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">gavens verdi er minst tre millioner norske kroner</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">giveren er en enkeltperson eller et annet privat rettssubjekt</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">mottakeren er et norsk universitet, en norsk høyskole med rett til å tildele doktorgrad, Norges forskningsråd eller Det Norske Videnskaps-Akademi</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">det er avtalt at gaven skal utbetales etter 1. januar 2014.</article></article></li></ul></article><article class="legalP" id="paragraf-1-ledd-2">Gaver til høyskoler skal være gitt til et fagområde høyskolen har rett til å tildele doktorgrad i.</article></article><article class="legalArticle" data-lovdata-URL="LTI/forskrift/2013-12-20-1662/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvordan gaven og gaveforsterkningen skal brukes</span></h2><article class="legalP" id="paragraf-2-ledd-1">Gaven og gaveforsterkningen skal brukes til langsiktig, grunnleggende forskning. For høyskoler skal dette være forskning innenfor et fagområde de har rett til å tildele doktorgrad i. Giveren kan ikke bruke gaven til å bestille forskning for direkte anvendelse i egen virksomhet og resultatet av forskningen kan ikke rettighetsklausuleres fra givers side.</article><article class="legalP" id="paragraf-2-ledd-2">Gaver og gaveforsterkningen til Norges forskningsråd og Det Norske Videnskaps-Akademi skal tildeles forskere etter konkurranse for å sikre at midlene blir brukt til forskning med høy kvalitet.</article></article><article class="legalArticle" data-lovdata-URL="LTI/forskrift/2013-12-20-1662/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forvaltningen av gaveforsterkningsordningen</span></h2><article class="legalP" id="paragraf-3-ledd-1">Norges forskningsråd forvalter gaveforsterkningsordningen.</article></article><article class="legalArticle" data-lovdata-URL="LTI/forskrift/2013-12-20-1662/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling og utbetaling</span></h2><article class="legalP" id="paragraf-4-ledd-1">Giveren og mottakeren avtaler skriftlig<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">hva gaven skal brukes til</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">gavens størrelse</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">hvordan tildelingsvilkårene og kravene til bruken etter § 1 og § 2 skal oppfylles</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">om giverens navn skal knyttes til gaven</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">om giveren skal holdes orientert om hvordan gaven forvaltes og brukes</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">andre forhold av betydning.</article></article></li></ul></article><article class="legalP" id="paragraf-4-ledd-2">Mottakeren søker Norges forskningsråd om gaveforsterkningen. Søknaden skal undertegnes av virksomhetens leder og inneholde kopi av avtalen og dokumentasjon for at gaven er innbetalt til mottakerens konto.</article><article class="legalP" id="paragraf-4-ledd-3">Er vilkårene for gaveforsterkningen oppfylt, tildeler Norges forskningsråd gaveforsterkningen og opplyser om rapporteringskravene etter § 6.</article><article class="legalP" id="paragraf-4-ledd-4">Norges forskningsråd utbetaler gaveforsterkningen. Er det ikke dekning for å utbetale alle gaveforsterkningene i budsjettåret da søknaden ble mottatt, prioriteres de i rekkefølgen de ble mottatt. De resterende utbetalingene overføres til det påfølgende budsjettåret etter samme prioritet. Dersom forskriften oppheves, bortfaller retten til utbetalinger som ikke er gjennomført.</article></article><article class="legalArticle" data-lovdata-URL="LTI/forskrift/2013-12-20-1662/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Mottakernes forvaltning av gaven og gaveforsterkningen</span></h2><article class="legalP" id="paragraf-5-ledd-1">Gaven og gaveforsterkningen skal forvaltes på en sikker og betryggende måte.</article><article class="legalP" id="paragraf-5-ledd-2">Statlige mottakere skal plassere gaver og gaveforsterkninger samlet på en rentebærende fondskonto innenfor konsernkontoordningen i Norges Bank. Beholdningene på kontoene for gaver og gaveforsterkninger i Norges Bank inngår i institusjonenes rapportering til kapitalregnskapet.</article></article><article class="legalArticle" data-lovdata-URL="LTI/forskrift/2013-12-20-1662/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapporter, revisjon og kontroll</span></h2><article class="legalP" id="paragraf-6-ledd-1">Mottakeren skal informere Norges forskningsråd straks om endringer som medfører at vilkårene etter § 1 og § 2 ikke er oppfylt.</article><article class="legalP" id="paragraf-6-ledd-2">Innen 25. februar hvert år skal mottakeren levere et regnskap og dokumentere at gaver og gaveforsterkninger forvaltes i samsvar med § 5. Mottakeren skal sende en sluttrapport til Norges forskningsråd når gaven og gaveforsterkningen er brukt opp. Sluttrapporten skal inneholde regnskap og dokumentasjon på at gaven og gaveforsterkningen er forvaltet i samsvar med § 2 og § 5. Når Norges forskningsråd er gavemottaker, skal sluttrapporten sendes til departementet.</article><article class="legalP" id="paragraf-6-ledd-3">Revideres regnskapet av andre enn Riksrevisjonen, skal regnskapet være attestert av statsautorisert eller registrert revisor. Riksrevisjonen kan kontrollere at gaver og gaveforsterkninger er brukt i samsvar med kravene i § 2 og § 5.</article><article class="legalP" id="paragraf-6-ledd-4">Norges forskningsråd kan innhente underliggende regnskapsinformasjon for å kontrollere at midlene er brukt i samsvar med § 2.</article><article class="legalP" id="paragraf-6-ledd-5">Norges forskningsråd skal dokumentere de gjennomførte kontrolltiltakene.</article></article><article class="legalArticle" data-lovdata-URL="LTI/forskrift/2013-12-20-1662/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav om tilbakebetaling</span></h2><article class="legalP" id="paragraf-7-ledd-1">Norges forskningsråd kan kreve gaveforsterkningen helt eller delvis tilbakebetalt hvis vilkårene for tildelingen eller bruken av gaven eller gaveforsterkningen etter § 1, § 2, eller kravene etter § 5 og § 6, ikke er oppfylt.</article></article><article class="legalArticle" data-lovdata-URL="LTI/forskrift/2013-12-20-1662/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageadgang</span></h2><article class="legalP" id="paragraf-8-ledd-1">Giver og mottaker kan påklage Norges forskningsråds avgjørelse til departementet. Departementet kan ikke overprøve vurderingen av om gaven er gitt til langsiktig, grunnleggende forskning etter § 1.</article></article><article class="legalArticle" data-lovdata-URL="LTI/forskrift/2013-12-20-1662/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. januar 2014.</article></article></main></body></html>