<!DOCTYPE html><html lang="no"><head><title>Forskrift for masterstudiet ved Bergen Arkitekthøgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-02-06-362</dd><dt class="dokid">DokumentID</dt><dd class="dokid">LTI/forskrift/2013-02-06-362</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 5 s 869</dd><dt class="dateInForce">I kraft fra</dt><dd class="dateInForce">2013-02-06</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-08-26-1205</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-11</li><li>lov/2005-04-01-15/§4-2</li><li>lov/2005-04-01-15/§4-7</li><li>lov/2005-04-01-15/§4-8</li><li>lov/2005-04-01-15/§5-1</li><li>lov/2005-04-01-15/§5-3</li><li>forskrift/2005-12-01-1392/§2</li><li>forskrift/2007-01-31-173/§4-4</li></ul></dd><dt class="dateOfPublication">Kunngjort</dt><dd class="dateOfPublication">2013-04-16 14:15</dd><dt class="journalNumber">Journalnummer</dt><dd class="journalNumber">2013-0308</dd><dt class="titleShort">Korttittel</dt><dd class="titleShort">Forskrift for masterstudiet ved BAS</dd><dt class="title">Tittel</dt><dd class="title">Forskrift for masterstudiet ved Bergen Arkitekthøgskole</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av styret for stiftinga Bergen Arkitekthøgskole 6. februar 2013 med heimel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-11, § 4-2, § 4-7, § 4-8, § 5-1 og § 5-3, forskrift 1. desember 2005 nr. 1392 om krav til mastergrad § 2 og forskrift 31. januar 2007 nr. 173 om opptak til høyere utdanning § 4-4.</dd><dt class="refid">RefID</dt><dd class="refid">forskrift/2013-02-06-362</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for masterstudiet ved Bergen Arkitekthøgskole<ul class="tocSubUl"><li>Kapittel 1: Generelle vedtak<ul class="tocSubUl"><li>§ 1-1. Verkeområde</li><li>§ 1-2. Definisjonar</li><li>§ 1-3. Studentens undersøkings- og opplysningsplikt</li><li>§ 1-4. Bortvisning og utestenging</li></ul></li><li>Kapittel 2: Opptak<ul class="tocSubUl"><li>§ 2-1. Opptaksrammer</li><li>§ 2-2. Opptakskapasitet</li><li>§ 2-3. Generelle opptakskrav</li><li>§ 2-4. Organisering av opptak</li><li>§ 2-5. Søknadsfrist</li><li>§ 2-6. Søknadsskjema</li><li>§ 2-7. Svar på søknad</li><li>§ 2-8. Stadfesting av studieplass</li><li>§ 2-9. Klage</li><li>§ 2-10. Andre søkjarar</li></ul></li><li>Kapittel 3: Studieplan og studiegjennomføring<ul class="tocSubUl"><li>§ 3-1. Studieplan</li><li>§ 3-2. Semesterplan/kursbeskriving</li><li>§ 3-3. Opphavsrett</li><li>§ 3-4. Studierett</li><li>§ 3-5. Utdanningsplan</li><li>§ 3-6. Permisjon</li><li>§ 3-7. Studieåret</li></ul></li><li>Kapittel 4: Eksamen<ul class="tocSubUl"><li>§ 4-1. Eksamen og eksamensformer</li><li>§ 4-2. Vilkår for å gå opp til eksamen</li><li>§ 4-3. Eksamensforsøk</li><li>§ 4-4. Forfall til eksamen</li><li>§ 4-5. Ny eksamen</li><li>§ 4-6. Særleg tilrettelegging av eksamen</li><li>§ 4-7. Fritak frå eksamen</li><li>§ 4-8. Karaktersystem</li><li>§ 4-9. Fusk</li><li>§ 4-10. Klage over formelle feil ved eksamen</li><li>§ 4-11. Klage over karakterfastsetjing – rett til grunngjeving</li><li>§ 4-12. Vitnemål</li></ul></li><li>Kapittel 5: Andre vedtak<ul class="tocSubUl"><li>§ 5-1. Klager</li><li>§ 5-2. Endringar</li><li>§ 5-3. Atterhald</li><li>§ 5-4. Ikrafttreing</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-02-06-362" id="dokument"><h1>Forskrift for masterstudiet ved Bergen Arkitekthøgskole</h1><section class="section" data-name="kap1" id="kapittel-1" data-lovdata-URL="LTI/forskrift/2013-02-06-362/KAPITTEL_1"><h2>Kapittel 1: Generelle vedtak</h2><article class="legalArticle" data-lovdata-URL="LTI/forskrift/2013-02-06-362/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Verkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">1. Forskrifta gjeld for alle studentar opptatt ved masterstudie ved Bergen Arkitekthøgskole.</article><article class="numberedLegalP" data-numerator="2" id="kapittel-1-paragraf-1-nummer-2">2. Forskrifta gjev reglar om opptak til studiet, organisering av studiet og eksamen og studenten og høgskulens pliktar og rettar.</article></article><article class="legalArticle" data-lovdata-URL="LTI/forskrift/2013-02-06-362/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjonar</span></h3><article class="defaultP"><i>Student</i>: Student er den som er tatt opp til studiet ved BAS på grunnlag av dei opptakskrav som BAS stiller og som har betalt studieavgift for gjeldande semester.<p class="leddfortsettelse"><i>Studieprogram</i>: BAS sitt studieprogram er basert på eit femårig studieløp etter modellen 3+2 år som gir totalt 300 studiepoeng.</p><p class="leddfortsettelse"><i>Studiepoeng</i>: Mål på arbeidsomfang i studiet: 60 studiepoeng tilsvarar eitt års studium på full tid.</p><p class="leddfortsettelse"><i>Fagområde/emneområde</i>: BAS-studiet er organisert i fire hovudfagområde:</p><p class="leddfortsettelse">APP/LAPP – arkitektur, planlegging og prosjektering</p><p class="leddfortsettelse">TTA/LATTA – teknologi, teknikk, økonomi og administrasjon</p><p class="leddfortsettelse">DAV – «den andre verda» – utvikling av frie uttrykk, kunstnarlege fag</p><p class="leddfortsettelse">KTF – kompletterande teorifag/universitetsfag.</p><p class="leddfortsettelse"><i>Gjennomgang og evaluering</i>: Kurs vert avslutta med felles gjennomgang der kvar student presenterer prosjektet/arbeidet sitt for klassen, hovudlærar, ev. gjestelærarar og konsulentar, for å drøfte – og få konstruktiv tilbakemelding på sitt arbeid i plenum. På lengre kurs vert det også halde mellomgjennomgang undervegs. Hovudlærar gjev bestått/ikkje bestått ev. bestått med supplering etter avslutta kurs.</p><p class="leddfortsettelse"><i>Eksamen</i>: Studiet har tre hovudeksamenar. Ein i 2. klasse, ein i 3. klasse; som kvalifiserer for å studera vidare ved BAS og diplomarbeidet som avsluttande og kvalifiserande hovudarbeid med eksamen etter diplomsemesteret. Bestått diplomeksamen etter dei to siste åra gjev tittelen master i arkitektur.</p></article></article><article class="legalArticle" data-lovdata-URL="LTI/forskrift/2013-02-06-362/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studentens undersøkings- og opplysningsplikt</span></h3><article class="legalP" id="kapittel-1-paragraf-3-ledd-1">Einkvar student pliktar å sette seg inn i den til ein kvar tid gjeldande forskrift for masterstudiet ved Bergen Arkitekthøgskole. Vidare pliktar studenten å sette seg inn i studieplanar, kursbeskrivingar, eksamensplanar, ordensreglement og anna informasjon om studiet som ligg på BAS si heimeside på http://www.bas.org.</article></article><article class="legalArticle" data-lovdata-URL="LTI/forskrift/2013-02-06-362/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Bortvisning og utestenging</span></h3><article class="legalP" id="kapittel-1-paragraf-4-ledd-1">Ein student som tross skriftleg advarsel frå rektor (etter fullmakt frå styret), gjentekne gonger opptrer på ein måte som verker grovt forstyrrande for medstudentar sitt arbeid eller for verksemda ved institusjonen elles, kan etter vedtak frå styret sjølv eller institusjonen si klagenemnd, visast bort frå nærare bestemte område ved institusjonen for inntil eit år. Dersom ein student etter skriftleg advarsel frå styret, ikkje respekterer slik bortvising, kan styret sjølv eller institusjonen si klagenemnd utestenge han eller henne frå studiet i inntil eit år.</article><article class="legalP" id="kapittel-1-paragraf-4-ledd-2">Vedtak om bortvising eller utestenging vert treft etter styrevedtak med minst to tredjedels fleirtal. Vedtak om slik reaksjon kan påklagast av studenten etter reglane i forvaltningslova. Vedtak om bortvising kan påklagast til departementets særskilte klageorgan, jf. lov om universitet og høyskoler § 4-8 (4).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2013-02-06-362/KAPITTEL_2"><h2>Kapittel 2: Opptak</h2><article class="legalArticle" data-lovdata-URL="LTI/forskrift/2013-02-06-362/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptaksrammer</span></h3><article class="legalP" id="kapittel-2-paragraf-1-ledd-1">Styret fastset opptaksramme for det einskilde studieprogrammet.</article><article class="legalP" id="kapittel-2-paragraf-1-ledd-2">Bergen Arkitekthøgskole tek normalt opp studentar for studiestart i haustsemesteret.</article></article><article class="legalArticle" data-lovdata-URL="LTI/forskrift/2013-02-06-362/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskapasitet</span></h3><article class="legalP" id="kapittel-2-paragraf-2-ledd-1">Det vert tatt opp inntil 30 studentar årleg til masterstudiet i arkitektur.</article><article class="legalP" id="kapittel-2-paragraf-2-ledd-2">For opptak til 2. avdeling, sjå § 2-10.</article></article><article class="legalArticle" data-lovdata-URL="LTI/forskrift/2013-02-06-362/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Generelle opptakskrav</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) For opptak til mastergradsstudiet ved BAS vert det stilt krav om generell studiekompetanse eller realkompetanse i høve til forskrift 31. januar 2007 nr. 173 om opptak til høyere utdanning § 3-1, skriftleg søknad og intervju gjennomført etter nærare reglar fastsett av institusjonen.</article><article class="numberedLegalP" data-numerator="2" id="kapittel-2-paragraf-3-nummer-2">(2) Søkjarar til første år med utdanning frå land utanfor Norden må dokumentere tilfredsstillande norskkunnskap.</article></article><article class="legalArticle" data-lovdata-URL="LTI/forskrift/2013-02-06-362/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Organisering av opptak</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Bergen Arkitekthøgskole er ikkje med i Samordna opptak. BAS står sjølv for opptaket til høgskulen. Opptak skjer etter at søkjar har fulgt BAS sin prosedyre:<ul class="defaultList"><li data-li-identifier="I)" data-name="I)"><article class="listArticle" id="kapittel-2-paragraf-4-nummer-1-punkt-1"><article class="legalP" id="kapittel-2-paragraf-4-nummer-1-punkt-1-ledd-1">Interessemelding (sende eit personleg og skriftleg brev til skulen, der ein ber om å få tilsendt søknadskjema),</article></article></li><li data-li-identifier="II)" data-name="II)"><article class="listArticle" id="kapittel-2-paragraf-4-nummer-1-punkt-2"><article class="legalP" id="kapittel-2-paragraf-4-nummer-1-punkt-2-ledd-1">søknad på eige skjema innan søknadsfrist og</article></article></li><li data-li-identifier="III)" data-name="III)"><article class="listArticle" id="kapittel-2-paragraf-4-nummer-1-punkt-3"><article class="legalP" id="kapittel-2-paragraf-4-nummer-1-punkt-3-ledd-1">intervju (for dei som vert invitert av skulen etter gjennomgang av innkomne søknader på eige skjema).</article></article></li></ul></article><article class="numberedLegalP" data-numerator="2" id="kapittel-2-paragraf-4-nummer-2">(2) BAS har ein opptakskomité beståande av lærarrepresentantar og studentrepresentantar som gjennomfører opptaket. Dei ulike partane vel sjølv kandidatar til opptakskomiteen.</article><article class="numberedLegalP" data-numerator="3" id="kapittel-2-paragraf-4-nummer-3">(3) Poenggjeving og rangering skjer etter regler fastsett av institusjonen. Poeng vert gitt i høve til kriteria spesifisert i opptaksprosedyre og basert på skriftleg søknad og intervju, jf. forskrift 31. januar 2007 nr. 173 § 4-4.</article></article><article class="legalArticle" data-lovdata-URL="LTI/forskrift/2013-02-06-362/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-5-ledd-1">Frist for å søkja opptak ved masterstudiet på BAS er 15. april. Søkjarar som avsluttar utdanning eller tek påkrevd eksamen etter søknadsfristen, må og søkje innan fristen. Vitnemål må ettersendast så snart det ligg føre.</article><article class="legalP" id="kapittel-2-paragraf-5-ledd-2">Opptakskomiteen er ikkje pliktig til å vurdere søknader som er poststempla etter søknadsfristen.</article></article><article class="legalArticle" data-lovdata-URL="LTI/forskrift/2013-02-06-362/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Søknadsskjema</span></h3><article class="legalP" id="kapittel-2-paragraf-6-ledd-1">Søknad om opptak skal skrivast på eige skjema som ein får tilsendt frå BAS etter først å ha sendt ei skriftleg interessemelding med førespurnad om å få tilsendt søknadsskjema.</article></article><article class="legalArticle" data-lovdata-URL="LTI/forskrift/2013-02-06-362/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Svar på søknad</span></h3><article class="legalP" id="kapittel-2-paragraf-7-ledd-1">Alle søkjarar får skriftleg svar på søknaden.</article></article><article class="legalArticle" data-lovdata-URL="LTI/forskrift/2013-02-06-362/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Stadfesting av studieplass</span></h3><article class="legalP" id="kapittel-2-paragraf-8-ledd-1">Dei som vert tatt opp må innan dato nemnt i BAS sitt svarbrev, returnere signert studiekontrakt og betale inn studieavgift fastsett av høgskulerådet til BAS sin konto oppgitt i svarbrevet.</article></article><article class="legalArticle" data-lovdata-URL="LTI/forskrift/2013-02-06-362/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Klage</span></h3><article class="legalP" id="kapittel-2-paragraf-9-ledd-1">Eventuell klage på avgjerd i opptaksspørsmål skal i første omgang rettast til BAS v/opptakskomiteen. Dersom vedtaket ikkje vert omgjort har søkjar høve til å oppretthalde klagen. Klagen vert då avgjort av skulen si klagenemnd.</article></article><article class="legalArticle" data-lovdata-URL="LTI/forskrift/2013-02-06-362/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Andre søkjarar</span></h3><article class="legalP" id="kapittel-2-paragraf-10-ledd-1">Søknader frå søkjarar til 2. avdeling vert handsama av utvekslingskomiteen. Søknadsfrist er 15. april. Søknad og opptak på grunnlag av portofolio og i høve til gjeldande prosedyre for andre søkjarar. Talet på utvekslingsplassar/regulære plassar i 2. avdeling vert regulert i høve til BAS sin kapasitet og inngåtte avtalar.<ul class="defaultList"><li data-li-identifier="(1)" data-name="(1)"><article class="listArticle" id="kapittel-2-paragraf-10-ledd-1-punkt-1"><span class="miscHeadline"><i>Utvekslingsstudentar</i></span><article class="legalP" id="kapittel-2-paragraf-10-ledd-1-punkt-1-ledd-1">BAS tar opp utvekslingsstudentar gjennom programma Nordplus og Erasmus. I tillegg har BAS bilaterale avtalar med einskildinstitusjonar utanfor Europa. Rektor godkjenner utvekslingsavtalar mellom BAS og andre universitet og høgskular.</article><article class="legalP" id="kapittel-2-paragraf-10-ledd-1-punkt-1-ledd-2">Talet på utvekslingsplassar vert regulert i høve til BAS sin kapasitet og inngåtte avtalar. Studentar i 4. og 5. år vert føretrekt ved utveksling. Utvekslingsstudentar føljer ordinære kurs 1–2 semester, men får ikkje avlegge diplomeksamen. Innkomande utvekslingsstudentar betaler ikkje studieavgift til BAS.</article></article></li><li data-li-identifier="(2)" data-name="(2)"><article class="listArticle" id="kapittel-2-paragraf-10-ledd-1-punkt-2"><span class="miscHeadline"><i>Eksterne søkjarar til masternivå</i></span><article class="legalP" id="kapittel-2-paragraf-10-ledd-1-punkt-2-ledd-1">BAS kan ta opp studentar til 2. avdeling på grunnlag av fullført minimum 3 års utdanning ved tilsvarande institusjon. Årleg opptakstal vert regulert i høve til kapasitet. Søkjarar som tas opp som regulær student i 2. avdeling, må dokumentere tilfredstillande engelskkunnskap.</article><article class="legalP" id="kapittel-2-paragraf-10-ledd-1-punkt-2-ledd-2">Eksterne søkjarar som skal ta mastergrad i arkitektur ved BAS må følgje eit fast, første kurs i 2. avdeling som gir introduksjon til studieplanen ved BAS og grunnlag for å fortsette som regulær student på BAS masterstudiet. Kurset skal sikre at studenten har grunnleggande innhald og metode og har fokus på å utvikle personen/subjektet i høve til det å lage arkitektur – fysiske omgjevnader for subjekt/individ.</article></article></li><li data-li-identifier="(3)" data-name="(3)"><article class="listArticle" id="kapittel-2-paragraf-10-ledd-1-punkt-3"><span class="miscHeadline"><i>Kvoteordning</i></span><article class="legalP" id="kapittel-2-paragraf-10-ledd-1-punkt-3-ledd-1">BAS tar inn kvotestudentar etter tildelingskvoter frå Senter for internasjonalisering av høgre utdanning (SIU).</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2013-02-06-362/KAPITTEL_3"><h2>Kapittel 3: Studieplan og studiegjennomføring</h2><article class="legalArticle" data-lovdata-URL="LTI/forskrift/2013-02-06-362/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Studieplan</span></h3><article class="legalP" id="kapittel-3-paragraf-1-ledd-1">Studieplanen ligg til grunn for masterstudiet og inneheld målsetjing og organisering av studiet med beskriving av dei ulike fagområda. Styret vedtar studieplan for studietilbod i samband med etablering av nytt studietilbod som skal godkjennast av NOKUT. Studiekvalitetsutvalet (SKU) vedtar endringar i studieplanen så framt desse ikkje medfører vesentlege endringar i studiets målsetjing, innhald og ressursrammer. SKU skal rådføre seg med lærarråd.</article></article><article class="legalArticle" data-lovdata-URL="LTI/forskrift/2013-02-06-362/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Semesterplan/kursbeskriving</span></h3><article class="legalP" id="kapittel-3-paragraf-2-ledd-1">Det skal utarbeidast semesterplan til kvart semester. På 1. avdeling vert det laga semesterplan for kvar klasse medan 2. avdeling skal ha plan/kursbeskriving for kvart kurs. I tillegg kursbeskrivingar med mål og innhald i høve til kriteria for nasjonalt og europeisk kvalifikasjonsrammeverk.</article></article><article class="legalArticle" data-lovdata-URL="LTI/forskrift/2013-02-06-362/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Opphavsrett</span></h3><article class="legalP" id="kapittel-3-paragraf-3-ledd-1">Eit prosjekt-, ein diplom eller masteroppgåve kan ikkje nyttast i konkurransar eller liknande som medfører bedømming, eller på annan måte offentleggjering før sensur er gjennomført av BAS med mindre dette er spesifisert og godkjent gjennom oppgåva sitt program.</article><article class="legalP" id="kapittel-3-paragraf-3-ledd-2">Ein student har opphavsretten til dei åndsverk han eller ho skaper i overeinsstemming med lov om opphavsrett. Åndsverk omfattar litterære, vitskaplege eller kunstnarlege verk av einkvar art og uansett uttrykksmåte og uttrykksform. BAS føreheld seg retten til å gjere bruk av studentarbeid til utstillingar og undervisningsføremål i skulen sin regi. I slike tilfelle skal studenten sitt namn oppgis. BAS kan publisere studentoppgåver eller studentarbeid på internett så fremt studenten har gitt sitt samtykke. BAS sine rettleiarar har ikkje stilling som medforfattar til studentoppgåver, men namn på rettleiarar skal gjevast opp ved offentleg bruk av diplomoppgåver. BAS eig 50&#xa0;% i studenten sitt studentarbeid/prosjekt gjort på skulen.</article><article class="legalP" id="kapittel-3-paragraf-3-ledd-3">Studenten er sjølv ansvarleg for å innhente ev. patentrettar i sine oppgåver. Dette gjeld og i høve til samarbeidsbedrifter.</article><article class="legalP" id="kapittel-3-paragraf-3-ledd-4">Ein samarbeidsbedrift kan krevje teieplikt frå studenten i samband med ei studentoppgåve. Denne teieplikta må ikkje være til hinder for sensorane i deira arbeid med bedømming av oppgåva.</article></article><article class="legalArticle" data-lovdata-URL="LTI/forskrift/2013-02-06-362/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Studierett</span></h3><article class="numberedLegalP" data-numerator="1" id="kapittel-3-paragraf-4-nummer-1">1. Den som har stadfesta aksept av studieplass gjennom signert studiekontrakt, betalt studieavgift til skulen og betalt semesteravgift til SIB får studierett til Bergen Arkitekthøgskole. Studieretten gjev rett til undervisning, rettleiing, tilgong til bibliotek, verkstad og studieadministrative tenester.</article><article class="numberedLegalP" data-numerator="2" id="kapittel-3-paragraf-4-nummer-2">2. Studieretten opphøyrar når:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-nummer-2-punkt-1"><article class="legalP" id="kapittel-3-paragraf-4-nummer-2-punkt-1-ledd-1">Studenten har fullført studiet eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-nummer-2-punkt-2"><article class="legalP" id="kapittel-3-paragraf-4-nummer-2-punkt-2-ledd-1">BAS får melding om at studenten seier frå seg studieplassen eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-nummer-2-punkt-3"><article class="legalP" id="kapittel-3-paragraf-4-nummer-2-punkt-3-ledd-1">studenten i løpet av eit år ikkje har dokumentert aktivitet gjennom betalt studieavgift eller søkt permisjon eller</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-nummer-2-punkt-4"><article class="legalP" id="kapittel-3-paragraf-4-nummer-2-punkt-4-ledd-1">studenten har brukt opp sine forsøk til eksamen jamfør § 4-3 i denne forskrifta eller</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-nummer-2-punkt-5"><article class="legalP" id="kapittel-3-paragraf-4-nummer-2-punkt-5-ledd-1">når ein aktiv student ikkje har produsert studiepoeng i løpet av dei to siste åra. Styret fattar vedtak om tap av studierett. Vedtak kan jf. § 5-1 påklagast. Vedtaket gjeld frå og med neste semester.</article></article></li></ul></article></article><article class="legalArticle" data-lovdata-URL="LTI/forskrift/2013-02-06-362/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Utdanningsplan</span></h3><article class="legalP" id="kapittel-3-paragraf-5-ledd-1">Alle studentar som vert tatt opp til eit studie på 60 studiepoeng eller meir skal ha ein utdanningsplan, ref. lov om universiteter og høyskoler § 4-2. Utdanningsplanen er ein gjensidig avtale mellom studenten og BAS om plikter og ansvar begge partar har for studenten sitt studie og plikter og ansvar studenten har overfor sine medstudentar. Utdanningsplanen gjev innhaldet og progresjonen i studenten si planlagde utdanning.</article></article><article class="legalArticle" data-lovdata-URL="LTI/forskrift/2013-02-06-362/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Permisjon</span></h3><article class="legalP" id="kapittel-3-paragraf-6-ledd-1">Studentar kan søkje permisjon frå studiet for eitt eller fleire semester. Søknaden må være administrasjonen i hende innan fastsett frist for å oppnå fritak frå å betale studieavgift.</article></article><article class="legalArticle" data-lovdata-URL="LTI/forskrift/2013-02-06-362/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Studieåret</span></h3><article class="legalP" id="kapittel-3-paragraf-7-ledd-1">Studieåret er delt i to semester. Haustsemestret varer frå medio august til 20. desember. Vårsemestret varer frå primo januar til primo juni. Diplomsemesteret går fram til 30. juni.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2013-02-06-362/KAPITTEL_4"><h2>Kapittel 4: Eksamen</h2><article class="legalArticle" data-lovdata-URL="LTI/forskrift/2013-02-06-362/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Eksamen og eksamensformer</span></h3><article class="legalP" id="kapittel-4-paragraf-1-ledd-1">Masterstudiet er 5-årig og organisert i to avdelingar, 3 år + 2 år. Studiet har tre hovudeksamenar. Ein i 2. klasse, ein i 3. klasse som kvalifiserer for å studera vidare ved BAS og diplomarbeidet som avsluttande og kvalifiserande hovudarbeid med eksamen etter diplomsemesteret. Kvart kurs i 2. avdeling vert og vurdert til bestått/ikkje bestått. I tillegg kjem eksamen/prøver i teorifag (KTF).</article><article class="legalP" id="kapittel-4-paragraf-1-ledd-2">Styret ved Bergen Arkitekthøgskole fastset prøveforma for den einskilde eksamen. Eksamen kan omfatte prosjektarbeid, skriftleg og/eller munnleg prøve, gjennomføring av øvingar, deltaking i seminar, ekskursjonar o.a. Opplysningar om prøveform for den einskilde eksamen tas inn i studieplanen.</article><article class="legalP" id="kapittel-4-paragraf-1-ledd-3">Eksamen er ei heilskapleg vurdering av haldning, innsats og resultat – underlagt dei følgjande 3 evalueringskriteria:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1"><i>Kunnskap</i> – studenten sin viste kunnskap.</article></article></li><li data-li-identifier="2." data-name="2."><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1"><i>Ferdigheiter</i> – studenten si tilnærming til oppgåvene og arbeidsmetodane gjennom sjølvstendig, systematisk og kritisk resonnement.</article></article></li><li data-li-identifier="3." data-name="3."><article class="listArticle" id="kapittel-4-paragraf-1-ledd-3-punkt-3"><article class="legalP" id="kapittel-4-paragraf-1-ledd-3-punkt-3-ledd-1"><i>Generell kompetanse</i> – studenten si faglege haldning og innstilling til arkitektur og arkitekten sin praksis i samfunn.</article></article></li></ul></article></article><article class="legalArticle" data-lovdata-URL="LTI/forskrift/2013-02-06-362/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Vilkår for å gå opp til eksamen</span></h3><article class="numberedLegalP" data-numerator="1" id="kapittel-4-paragraf-2-nummer-1">1. For å kunne gå opp til eksamen må studenten ha betalt studieavgift for gjeldande semester og elles ha gjort opp alle økonomiske høve med skulen så langt.</article><article class="numberedLegalP" data-numerator="2" id="kapittel-4-paragraf-2-nummer-2">2. For å kunne gå opp til eksamen i 3. klasse må studenten ha bestått alle kurs.</article><article class="numberedLegalP" data-numerator="3" id="kapittel-4-paragraf-2-nummer-3">3. For å kunne gå opp til diplomeksamen må studenten være klarert for eksamen av BAS.</article></article><article class="legalArticle" data-lovdata-URL="LTI/forskrift/2013-02-06-362/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Eksamensforsøk</span></h3><article class="legalP" id="kapittel-4-paragraf-3-ledd-1">Det er høve til å ta ny prøve berre ein gong til etter «ikkje bestått» eksamen i første avdeling eller diplom. Det kan søkjast om dispensasjon til eit tredje forsøk.</article></article><article class="legalArticle" data-lovdata-URL="LTI/forskrift/2013-02-06-362/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Forfall til eksamen</span></h3><article class="legalP" id="kapittel-4-paragraf-4-ledd-1">Forfall til eksamen må meldast studieadministrasjonen og dokumenterast med legeattest eller annan gyldig dokumentasjon før eksamen tar til, for at oppmelding ikkje skal reknast som eksamensforsøk.</article><article class="legalP" id="kapittel-4-paragraf-4-ledd-2">Kandidatar som har levert materiale til bedømming kan ikkje unndra seg sensur. Avlagt prøve kan ikkje annullerast.</article></article><article class="legalArticle" data-lovdata-URL="LTI/forskrift/2013-02-06-362/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Ny eksamen</span></h3><article class="legalP" id="kapittel-4-paragraf-5-ledd-1">Ein student som er vurdert til ikkje bestått eller hadde gyldig fråvær ved ordinær eksamen har rett til å gå opp til ny eksamen.</article><article class="legalP" id="kapittel-4-paragraf-5-ledd-2">Ny eksamen kan haldast ved neste ordinære gjennomføring av den aktuelle eksamen eller i samband med annan tilsvarande eksamen.</article></article><article class="legalArticle" data-lovdata-URL="LTI/forskrift/2013-02-06-362/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Særleg tilrettelegging av eksamen</span></h3><article class="numberedLegalP" data-numerator="1" id="kapittel-4-paragraf-6-nummer-1">1. Ein student som har fysiske eller psykiske problem med å gjennomføre eksamen på vanleg måte kan søke om særordningar ved eksamen. Særordninga skal ha som føremål å vege opp for dei ulemper som funksjonshemminga medfører, samstundes som det i størst mogleg grad skal sikrast at studentane vert prøvd likt. Søknad sendast til BAS studieadministrasjonen.</article><article class="numberedLegalP" data-numerator="2" id="kapittel-4-paragraf-6-nummer-2">2. Eksempel på særordningar kan være:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-1"><article class="legalP" id="kapittel-4-paragraf-6-nummer-2-punkt-1-ledd-1">Utvida eksamenstid</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-2"><article class="legalP" id="kapittel-4-paragraf-6-nummer-2-punkt-2-ledd-1">Høve til lengre pausar, eventuelt høve til å kvile</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-3"><article class="legalP" id="kapittel-4-paragraf-6-nummer-2-punkt-3-ledd-1">Skriftleg eksamen i staden for munnleg</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-4"><article class="legalP" id="kapittel-4-paragraf-6-nummer-2-punkt-4-ledd-1">Munnleg eksamen i staden for skriftleg</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-5"><article class="legalP" id="kapittel-4-paragraf-6-nummer-2-punkt-5-ledd-1">Eige eksamenslokale med eigen eksamensvakt</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-6"><article class="legalP" id="kapittel-4-paragraf-6-nummer-2-punkt-6-ledd-1">Bruk av skrivemaskin, pc og andre tekniske hjelpemidlar</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-7"><article class="legalP" id="kapittel-4-paragraf-6-nummer-2-punkt-7-ledd-1">Skrivehjelp, døvetolk og annan praktisk hjelp</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-8"><article class="legalP" id="kapittel-4-paragraf-6-nummer-2-punkt-8-ledd-1">Overføring av oppgåvene til punktskrift eller forstørra skrift</article></article></li><li data-li-identifier="-" data-name="-"><article class="listArticle" id="kapittel-4-paragraf-6-nummer-2-punkt-9"><article class="legalP" id="kapittel-4-paragraf-6-nummer-2-punkt-9-ledd-1">Høgtlesing av oppgåveteksten.</article></article></li></ul><article class="legalP" id="kapittel-4-paragraf-6-nummer-2-ledd-1">Frist for å søke særordningar er 8 veker før eksamen. Behovet for særordning må dokumenterast med legeattest eller attest frå annan sakkunnig person. Er funksjonshemminga oppstått etter fristens utløp, eller dersom andre særlege grunnar tilseier det kan skulen fråvike denne fristen. Studentar med dyskalkuli, dysleksi eller andre lese- og skrivevanskar må ha attest frå logoped eller annan spesialist som beskriver kva for særordningar det er behov for.</article></article></article><article class="legalArticle" data-lovdata-URL="LTI/forskrift/2013-02-06-362/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Fritak frå eksamen</span></h3><article class="legalP" id="kapittel-4-paragraf-7-ledd-1">Ein student kan få fritak frå eksamen, prøve eller obligatorisk undervisning når det kan dokumenterast at tilsvarande eksamen/prøve er bestått ved annan institusjon. Fritak kan og verte gitt på grunnlag av annan relevant eksamen/prøve på tilsvarande nivå. Søknad sendast studieadministrasjonen. Med søknaden skal det vedleggast attestert kopi av vitnemål eller karakterutskrift og studieplan eller tilsvarande inkludert pensumliste frå det kurs som ligg til grunn for søknaden om fritak.</article></article><article class="legalArticle" data-lovdata-URL="LTI/forskrift/2013-02-06-362/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Karaktersystem</span></h3><article class="legalP" id="kapittel-4-paragraf-8-ledd-1">For kvar eksamen eller prøve gis karakterar:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-8-ledd-1-punkt-1"><article class="legalP" id="kapittel-4-paragraf-8-ledd-1-punkt-1-ledd-1">Etter skalaen Bestått/Ikkje bestått. Med høve til å gi utmerking i tillegg til bestått.</article></article></li><li data-li-identifier="2." data-name="2."><article class="listArticle" id="kapittel-4-paragraf-8-ledd-1-punkt-2"><article class="legalP" id="kapittel-4-paragraf-8-ledd-1-punkt-2-ledd-1">Etter skala frå A til F der A er beste karakter og F er stryk.</article></article></li></ul></article></article><article class="legalArticle" data-lovdata-URL="LTI/forskrift/2013-02-06-362/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Fusk</span></h3><article class="legalP" id="kapittel-4-paragraf-9-ledd-1">Dersom det under eksamen oppstår mistanke om fusk eller forsøk på fusk, skal studenten straks bli gjort merksam på at han/ho vil bli rapportert. Studenten kan då velje om han/ho vil avbryte eksamen.</article><article class="legalP" id="kapittel-4-paragraf-9-ledd-2">Konsekvensen for studenten ved fusk/forsøk på fusk er annullering av eksamen og inntil eitt års utestenging frå alle høgre utdanningsinstitusjonar, jf. lov om universiteter og høyskoler § 4-7 (1) og § 4-8 (3). Sensurresultatet skal setjast til «ikkje bestått» der det er dokumentert fusk eller forsøk på fusk. Alle saker der det er avdekka fusk eller forsøk på fusk skal oversendast Styret for endeleg vedtak. Styret etterprøver bevismaterialet og annullerer eksamen dersom dette er haldbart, og fattar vedtak om utestenging av studenten som følgje av fusk/forsøk på fusk ved eksamen. Vedtak i styret om utestenging kan påklagast til departementet sitt særskilde nasjonale klageorgan, jf. lov om universiteter og høyskoler § 4-8 (5).</article></article><article class="legalArticle" data-lovdata-URL="LTI/forskrift/2013-02-06-362/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Klage over formelle feil ved eksamen</span></h3><article class="legalP" id="kapittel-4-paragraf-10-ledd-1">Ein student som har vore oppe til eksamen eller prøve, kan klage over formelle feil innan tre veker etter at ho/han burde vore kjent med det forhold som ligg til grunn for klagen, jf. lov om universiteter og høyskoler § 5-2.</article><article class="legalP" id="kapittel-4-paragraf-10-ledd-2">Klage over formelle feil skal framsetjast skriftleg til BAS sin studieadministrasjon.</article></article><article class="legalArticle" data-lovdata-URL="LTI/forskrift/2013-02-06-362/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Klage over karakterfastsetjing – rett til grunngjeving</span></h3><article class="legalP" id="kapittel-4-paragraf-11-ledd-1">Ein student har rett til å få ein grunngjeving for karakterfastsetjinga av sine prestasjonar, jf. lov om universiteter og høyskoler § 5-3.</article><article class="legalP" id="kapittel-4-paragraf-11-ledd-2">Krav om grunngjeving for karakterfastsetjing og klage over karakterfastsetjing må framsetjast skriftleg til studieadministrasjonen seinast tre veker etter sensur. Ved klage på karakterfastsetjing på gruppearbeid-/eksamen må alle dei som er bedømt samla, samtykke i og skrive under på klagen.</article><article class="legalP" id="kapittel-4-paragraf-11-ledd-3">Grunngjeving skal normalt gjevast innan to veker etter at kandidaten har bedt om dette.</article><article class="legalP" id="kapittel-4-paragraf-11-ledd-4">Ved klage over karakter har studenten rett på ny sensurering av nye sensorar.</article><article class="legalP" id="kapittel-4-paragraf-11-ledd-5">Karakterfastsetjing ved ny sensurering kan ikkje påklagast.</article></article><article class="legalArticle" data-lovdata-URL="LTI/forskrift/2013-02-06-362/§4-12" data-name="§4-12" id="kapittel-4-paragraf-12"><h3 class="legalArticleHeader"><span class="legalArticleValue">§ 4-12</span>. <span class="legalArticleTitle">Vitnemål</span></h3><article class="legalP" id="kapittel-4-paragraf-12-ledd-1">Vitnemål vert utstedt på norsk for studieprogram der undervisningsspråket er norsk. Eit eige vitnemålstillegg, Diploma Supplement, gjev ein nærare beskriving på engelsk av kandidaten si utdanning i det norske utdanningssystemet.</article><article class="legalP" id="kapittel-4-paragraf-12-ledd-2">Det vert berre utstedt eitt vitnemål for oppnådd grad.</article><article class="legalP" id="kapittel-4-paragraf-12-ledd-3">Rektor fastset utforminga av vitnemål og Diploma Supplement.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2013-02-06-362/KAPITTEL_5"><h2>Kapittel 5: Andre vedtak</h2><article class="legalArticle" data-lovdata-URL="LTI/forskrift/2013-02-06-362/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klager</span></h3><article class="legalP" id="kapittel-5-paragraf-1-ledd-1">Klage på vedtak i enkeltsaker rettast i første omgang til den/det organ som har gjort vedtaket. Dersom vedtaket vert oppretthalde kan klage rettast til BAS si klagenemnd.</article></article><article class="legalArticle" data-lovdata-URL="LTI/forskrift/2013-02-06-362/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Endringar</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">Bergen Arkitekthøgskole har rett til å setje i verk endringar i vedtak som gjeld for institusjonen, her under rett til å endre studieopplegg, tid og stad for undervisning, lærekrefter, studieavgift m.m.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">Endring av studieavgift skal godkjennast av Styret for Bergen Arkitekthøgskole.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-punkt-3"><article class="legalP" id="kapittel-5-paragraf-2-punkt-3-ledd-1">Styret fastset etter drøfting og vedtak i lærarråd/SKU dei forskrifter og instruksar som gjeld ved Bergen Arkitekthøgskole og kan gje utfyllande reglar innanfor ramma av denne forskrift.</article></article></li><li data-li-identifier="d)" data-name="d)"><article class="listArticle" id="kapittel-5-paragraf-2-punkt-4"><article class="legalP" id="kapittel-5-paragraf-2-punkt-4-ledd-1">Endringar i studieplanar skal godkjennast av styret eller det organ som styret gjev mynde.</article></article></li><li data-li-identifier="e)" data-name="e)"><article class="listArticle" id="kapittel-5-paragraf-2-punkt-5"><article class="legalP" id="kapittel-5-paragraf-2-punkt-5-ledd-1">Endringar skal gjerast kjent for studentane så raskt som mogeleg og på hensiktsmessig vis.</article></article></li></ul></article><article class="legalArticle" data-lovdata-URL="LTI/forskrift/2013-02-06-362/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Atterhald</span></h3><article class="legalP" id="kapittel-5-paragraf-3-ledd-1">Bergen Arkitekthøgskole tek atterhald om eventuelle trykkfeil i studieinformasjon, kursbeskrivingar, eksamensplan og annan dokumentasjon som gjeld for det einskilde studiet.</article></article><article class="legalArticle" data-lovdata-URL="LTI/forskrift/2013-02-06-362/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Ikrafttreing</span></h3><article class="legalP" id="kapittel-5-paragraf-4-ledd-1">Forskrifta trer i kraft straks.</article><article class="legalP" id="kapittel-5-paragraf-4-ledd-2">Samstundes vert forskrift 26. august 2008 nr. 1205 for masterstudiet ved Bergen Arkitekt Skole oppheva.</article></article></section></main></body></html>