<!DOCTYPE html><html lang="no"><head><title>Forskrift om endring i forskrift 27. februar 2009 nr. 238 om grasrotandel</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-04-19-388</dd><dt class="dokid">DokumentID</dt><dd class="dokid">LTI/forskrift/2013-04-19-388</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 6 s 1025</dd><dt class="dateInForce">I kraft fra</dt><dd class="dateInForce">2013-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-02-27-238</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§10</li></ul></dd><dt class="dateOfPublication">Kunngjort</dt><dd class="dateOfPublication">2013-04-19 14:40</dd><dt class="journalNumber">Journalnummer</dt><dd class="journalNumber">2013-0316</dd><dt class="titleShort">Korttittel</dt><dd class="titleShort">Endr. i forskrift om grasrotandel</dd><dt class="title">Tittel</dt><dd class="title">Forskrift om endring i forskrift 27. februar 2009 nr. 238 om grasrotandel</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 19. april 2013 med hjemmel i lov 28. august 1992 nr. 103 om pengespill m.v. (pengespilloven) § 10 første ledd. Fremmet av Kulturdepartementet.</dd><dt class="refid">RefID</dt><dd class="refid">forskrift/2013-04-19-388</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift 27. februar 2009 nr. 238 om grasrotandel<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Beregning av grasrotandel</li><li>§ 3. Kriterier for deltagelse</li><li>§ 4. Utbetaling</li><li>§ 5. Bruk av grasrotandel</li><li>§ 6. Informasjon om grasrotandelsordningen</li><li>§ 7. Lotteri- og stiftelsestilsynet</li><li>§ 8. Lotterinemnda</li><li>§ 9. Vedtak om utestenging fra Grasrotandelen</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-04-19-388" id="dokument"><h1>Forskrift om endring i forskrift 27. februar 2009 nr. 238 om grasrotandel</h1><section class="section" data-name="kapI" id="kapittel-1" data-lovdata-URL="LTI/forskrift/2013-04-19-388/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. februar 2009 nr. 238 om grasrotandel gjøres følgende endringer:</article> <article class="defaultP" margin-top="true">Ny § 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med grasrotandelen er å fremme frivillig, allmennyttig virksomhet på lokalt eller regionalt nivå. Med allmennyttig menes at enhetens virksomhet må ivareta allmenne samfunnsinteresser og være tilgjengelig for et bredt spekter av mennesker.</article></article> <article class="defaultP" margin-top="true">Nåværende § 1 blir ny § 2 og skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Beregning av grasrotandel</span></span><article class="legalP" id="kapittel-1-foreslåttparagraf-2-ledd-1">Spillere hos Norsk Tipping som benytter Norsk Tippings spillerkort kan bestemme at 5 prosent (grasrotandelen) av spillinnsatsen skal gå til en enhet registrert i Frivillighetsregisteret som oppfyller kravene i § 3.</article><article class="legalP" id="kapittel-1-foreslåttparagraf-2-ledd-2">Ved spill på Norsk Tippings terminalspill Multix er grasrotandelen 10 prosent av spillinnsatsen etter fradrag for gevinster.</article><article class="legalP" id="kapittel-1-foreslåttparagraf-2-ledd-3">Spillene Flax, Extra og Belago er ikke omfattet av grasrotandelsordningen.</article></article> <article class="defaultP" margin-top="true">Nåværende § 2 blir ny § 3 og skal lyde:</article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Kriterier for deltagelse</span></span><article class="legalP" id="kapittel-1-foreslåttparagraf-3-ledd-1">En enhet i Frivillighetsregisteret kan motta grasrotandel dersom enheten er ikke-fortjenestebasert og hovedsakelig basert på frivillig innsats.</article><article class="legalP" id="kapittel-1-foreslåttparagraf-3-ledd-2">Gratis arbeidsinnsats, medlemskontingent og gaver likestilles når det gjelder kravet til frivillig innsats. Gratis styreinnsats tilfredsstiller ikke kravet til frivillig innsats. Det må ikke være for tett knytning mellom kontingent, gaver eller gratis arbeidsinnsats og gjenytelser.</article><article class="legalP" id="kapittel-1-foreslåttparagraf-3-ledd-3">I tvilstilfeller avgjør Lotteri- og stiftelsestilsynet om en enhet oppfyller kriteriene for deltagelse i grasrotordningen.</article><article class="legalP" id="kapittel-1-foreslåttparagraf-3-ledd-4">Følgende enheter i Frivillighetsregisteret kan likevel ikke motta grasrotandel:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-4-punkt-1"><article class="legalP" id="kapittel-1-foreslåttparagraf-3-ledd-4-punkt-1-ledd-1">enheter som har reservert seg mot grasrotandelsordningen</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-4-punkt-2"><article class="legalP" id="kapittel-1-foreslåttparagraf-3-ledd-4-punkt-2-ledd-1">enheter som ikke har registrert gyldig bankkontonummer i Frivillighetsregisteret</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-4-punkt-3"><article class="legalP" id="kapittel-1-foreslåttparagraf-3-ledd-4-punkt-3-ledd-1">virksomhet som er organisert av det offentlige, herunder forvaltningsvirksomhet som er delegert til frivillige organisasjoner, og virksomhet som er organisert privatrettslig, men som det offentlige står bak</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-4-punkt-4"><article class="legalP" id="kapittel-1-foreslåttparagraf-3-ledd-4-punkt-4-ledd-1">enheter som har mistet retten til å motta grasrotmidler i medhold av § 9</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-4-punkt-5"><article class="legalP" id="kapittel-1-foreslåttparagraf-3-ledd-4-punkt-5-ledd-1">enheter som driver virksomhet innenfor hovedkategorien Utdanning og forskning</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-4-punkt-6"><article class="legalP" id="kapittel-1-foreslåttparagraf-3-ledd-4-punkt-6-ledd-1">enheter innenfor hovedkategorien Helse som driver sykehus, psykiatriske institusjoner, pleiehjem eller noen former for private helseklinikker</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-4-punkt-7"><article class="legalP" id="kapittel-1-foreslåttparagraf-3-ledd-4-punkt-7-ledd-1">enheter som driver virksomhet innenfor hovedkategorien Bolig- og lokalmiljø. Velforeninger kan likevel motta grasrotandel</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-3-ledd-4-punkt-8"><article class="legalP" id="kapittel-1-foreslåttparagraf-3-ledd-4-punkt-8-ledd-1">enheter innenfor hovedkategorien Politiske og interesseorganisasjoner som er politiske partier. Politiske partiers ungdomsorganisasjoner kan likevel motta grasrotandel</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-3-ledd-4-punkt-9"><article class="legalP" id="kapittel-1-foreslåttparagraf-3-ledd-4-punkt-9-ledd-1">enheter som driver virksomhet innenfor hovedkategorien Yrkes-, bransje- og fagforeninger. Elev- og studentorganisasjoner kan likevel motta grasrotandel.</article></article></li></ul></article><article class="legalP" id="kapittel-1-foreslåttparagraf-3-ledd-5">Hvis en enhet er registrert i en kategori som er grasrotberettiget, kan enheten motta grasrotandel selv om enheten også er registrert i kategorier som ikke er grasrotberettigede.</article><article class="legalP" id="kapittel-1-foreslåttparagraf-3-ledd-6">En enhet mister retten til å motta grasrotandeler fra den datoen enheten slettes fra Frivillighetsregisteret.</article></article> <article class="defaultP" margin-top="true">Nåværende § 3 blir ny § 4 og skal lyde:</article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Utbetaling</span></span><article class="legalP" id="kapittel-1-foreslåttparagraf-4-ledd-1">Norsk Tipping skal utbetale grasrotandelen til enhetenes bankkonto tre ganger årlig. Utbetalingene skal skje 1. januar, 1. mai og 1. september. Er en enhets grasrotandel under kr 300, utstår utbetalingen til den utbetalingsdatoen da grasrotandelen er minst kr 300.</article><article class="legalP" id="kapittel-1-foreslåttparagraf-4-ledd-2">Hvis en utbetaling av grasrotandel til en enhet avvises på grunn av feil kontoopplysninger i Frivillighetsregisteret, inngår den aktuelle grasrotandelen i Norsk Tippings overskudd.</article></article> <article class="defaultP" margin-top="true">Ny § 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Bruk av grasrotandel</span></span><article class="legalP" id="kapittel-1-foreslåttparagraf-5-ledd-1">Bruk av grasrotandel skal skje i tråd med enhetens vedtekter og forskriftens bestemmelser. Andelen skal ikke gå til berikelse for en lukket krets.</article><article class="legalP" id="kapittel-1-foreslåttparagraf-5-ledd-2">Grasrotandelen skal brukes til å styrke lokal eller regional virksomhet. Grasrotandel skal ikke anvendes av sentralledd.</article></article> <article class="defaultP" margin-top="true">Nåværende § 4 blir ny § 6 og skal lyde:</article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Informasjon om grasrotandelsordningen</span></span><article class="legalP" id="kapittel-1-foreslåttparagraf-6-ledd-1">Norsk Tipping skal via sine kommisjonærer og elektroniske tjenester gi spillere kommunevis oversikt over grasrotberettigede enheter per kategori i Frivillighetsregisteret. I de av Norsk Tippings formidlingskanaler hvor det er hensiktsmessig, skal oversikt over grasrotberettigede enheter også inneholde organisasjonsnummer og postnummer.</article><article class="legalP" id="kapittel-1-foreslåttparagraf-6-ledd-2">Norsk Tipping skal hvert år offentliggjøre oversikt over hvilke enheter i Frivillighetsregisteret som har mottatt grasrotandeler og hvor mye den enkelte enhet har mottatt av slike midler.</article></article> <article class="defaultP" margin-top="true">Ny § 7 skal lyde:</article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Lotteri- og stiftelsestilsynet</span></span><article class="legalP" id="kapittel-1-foreslåttparagraf-7-ledd-1">Lotteri- og stiftelsestilsynet fører tilsyn med hele verdikjeden samt mottagerorganisasjonenes tilgang til og bruk av grasrotandelen, og skal føre kontroll med at bestemmelser i denne forskriften blir overholdt.</article><article class="legalP" id="kapittel-1-foreslåttparagraf-7-ledd-2">Organisasjon som mottar grasrotandel plikter å gi Lotteri- og stiftelsestilsynet de opplysninger tilsynet krever for å kunne utføre sine gjøremål etter denne forskriften. Opplysningene kan kreves gitt skriftlig eller muntlig innen en fastsatt frist.</article><article class="legalP" id="kapittel-1-foreslåttparagraf-7-ledd-3">Departementet kan gi generelle pålegg til Lotteri- og stiftelsestilsynet, men ikke instruere Lotteri- og stiftelsestilsynet i enkeltsaker.</article></article> <article class="defaultP" margin-top="true">Ny § 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Lotterinemnda</span></span><article class="legalP" id="kapittel-1-foreslåttparagraf-8-ledd-1">Lotterinemnda er klageinstans for Lotteri- og stiftelsestilsynets vedtak. Departementet kan gi generelle pålegg til Lotterinemnda, men ikke instruere Lotterinemnda i enkeltsaker.</article></article> <article class="defaultP" margin-top="true">Ny § 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Vedtak om utestenging fra Grasrotandelen</span></span><article class="legalP" id="kapittel-1-foreslåttparagraf-9-ledd-1">Lotteri- og stiftelsestilsynet kan vedta at en enhet skal miste retten til å motta grasrotmidler i opp til fem år dersom tilsynet finner at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-9-ledd-1-punkt-1"><article class="legalP" id="kapittel-1-foreslåttparagraf-9-ledd-1-punkt-1-ledd-1">enheten ikke kan godtgjøre at mottatte grasrotmidler har blitt brukt til egen frivillig virksomhet,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-9-ledd-1-punkt-2"><article class="legalP" id="kapittel-1-foreslåttparagraf-9-ledd-1-punkt-2-ledd-1">enheten ikke kan godtgjøre at mottatte grasrotmidler har blitt brukt i samsvar med enhetens vedtekter,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-9-ledd-1-punkt-3"><article class="legalP" id="kapittel-1-foreslåttparagraf-9-ledd-1-punkt-3-ledd-1">enheten ikke kan godtgjøre at vilkårene i § 3 første ledd er oppfylt,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-9-ledd-1-punkt-4"><article class="legalP" id="kapittel-1-foreslåttparagraf-9-ledd-1-punkt-4-ledd-1">enheten har drevet med kommersiell reklamekampanje med formål å fremme tilslutning om egen enhet i grasrotordningen gjentatte ganger, eller</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-9-ledd-1-punkt-5"><article class="legalP" id="kapittel-1-foreslåttparagraf-9-ledd-1-punkt-5-ledd-1">enheten på andre måter har misbrukt grasrotordningen.</article></article></li></ul></article><article class="legalP" id="kapittel-1-foreslåttparagraf-9-ledd-2">Lotteri- og stiftelsestilsynet kan i slike tilfeller pålegge enheten å betale tilbake samtlige eller deler av mottatte grasrotandelsmidler. Kravet om tilbakebetaling er tvangsgrunnlag for utlegg.</article><article class="legalP" id="kapittel-1-foreslåttparagraf-9-ledd-3">Tilbakebetalte grasrotandelsmidler inngår i Norsk Tippings overskudd.</article><article class="legalP" id="kapittel-1-foreslåttparagraf-9-ledd-4">Ved mistanke etter andre ledd, kan Lotteri- og stiftelsestilsynet gjøre vedtak om midlertidig stans i utbetaling til den aktuelle enhet.</article><article class="legalP" id="kapittel-1-foreslåttparagraf-9-ledd-5">Lotteri- og stiftelsestilsynet kan også gjøre vedtak om midlertidig stans i utbetaling til enheter som er under gransking for misbruk av andre statlige støtteordninger.</article></article> <article class="defaultP" margin-top="true">Nåværende § 5 og § 6 blir nye § 10 og § 11.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-04-19-388/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. juli 2013.</article></section></main></body></html>