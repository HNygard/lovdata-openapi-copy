<!DOCTYPE html><html lang="no"><head><title>Forskrift om land-for-land-rapportering</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-20-1682</dd><dt class="dokid">DokumentID</dt><dd class="dokid">LTI/forskrift/2013-12-20-1682</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 19 s 3247</dd><dt class="dateInForce">I kraft fra</dt><dd class="dateInForce">2014-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-07-17-56/§3-3d</li><li>lov/2007-06-29-75/§5-5a</li></ul></dd><dt class="dateOfPublication">Kunngjort</dt><dd class="dateOfPublication">2014-01-07 15:45</dd><dt class="lastupdated">Rettet</dt><dd class="lastupdated">2014-01-09 (hjemmelsfelt, paragrafhenvisning)</dd><dt class="journalNumber">Journalnummer</dt><dd class="journalNumber">2013-1461</dd><dt class="titleShort">Korttittel</dt><dd class="titleShort">Forskrift om land-for-land-rapportering</dd><dt class="title">Tittel</dt><dd class="title">Forskrift om land-for-land-rapportering</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 20. desember 2013 med hjemmel i lov 17. juli 1998 nr. 56 om årsregnskap (regnskapsloven) § 3-3d tredje ledd og lov 29. juni 2007 nr. 75 om verdipapirhandel (verdipapirhandelloven) § 5-5a fjerde ledd.</dd><dt class="refid">RefID</dt><dd class="refid">forskrift/2013-12-20-1682</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om land-for-land-rapportering<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Rapport</li><li>§ 4. Konsernrapportering</li><li>§ 5.</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-20-1682" id="dokument"><h1>Forskrift om land-for-land-rapportering</h1><article class="legalArticle" data-lovdata-URL="LTI/forskrift/2013-12-20-1682/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for foretak som driver virksomhet innen utvinningsindustrien eller skogsdrift innen ikke-beplantet skog, som enten har regnskapsplikt etter regnskapsloven § 1-2 nr. 1 til 6, eller nr. 13 og på balansedagen tilfredsstiller minst to av følgende tre vilkår:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">årlig salgsinntekt mer enn 320 millioner kroner,</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">balansesum mer enn 160 millioner kroner,</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">gjennomsnittlig antall ansatte gjennom regnskapsåret mer enn 250,</article></article></li></ul><p class="leddfortsettelse">eller er utsteder med Norge som hjemstat etter verdipapirhandelloven § 5-4 annet til fjerde ledd.</p></article><article class="legalP" id="paragraf-1-ledd-2">Forskriften gjelder også foretak som er utsteder eller er regnskapspliktig og enten alene eller sammen med datterselskapene tilfredsstiller størrelseskriteriene i første ledd, som har ett eller flere datterselskaper som driver virksomhet innen utvinningsindustrien eller skogsdrift innen ikke-beplantet skog.</article></article><article class="legalArticle" data-lovdata-URL="LTI/forskrift/2013-12-20-1682/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Med «virksomhet innen utvinningsindustrien» menes virksomhet som omfatter leting etter, prospektering etter, funn av, utvikling av og utvinning av mineraler, olje, naturgassforekomster eller andre materialer innenfor næringsgrenene oppført i næringshovedgruppe 05-08 under næringshovedområde B i EØS-regler som svarer til vedlegg I til Europaparlaments- og rådsforordning (EF) nr. 1893/2006, jf. forskrift om gjennomføring av EØS-rettsakter om europeisk statistikk § 2.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Med «skogsdrift innen ikke-beplantet skog» menes virksomhet innen ikke-beplantet skog som oppført i næringshovedgruppe 2.2 under næringshovedområde A i EØS-regler som svarer til vedlegg I til Europaparlaments- og rådsforordning (EF) nr. 1893/2006, jf. forskrift om gjennomføring av EØS-rettsakter om europeisk statistikk § 2.</article></article></li><li data-li-identifier="3." data-name="3."><article class="listArticle" id="paragraf-2-punkt-3"><article class="legalP" id="paragraf-2-punkt-3-ledd-1">Med «myndighet» menes enhver nasjonal, regional eller lokal myndighet. Begrepet omfatter også organer og foretak som en eller flere myndigheter har bestemmende innflytelse over. Bestemmende innflytelse skal anses å foreligge dersom myndigheten: <ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-3-ledd-1-punkt-1"><article class="legalP" id="paragraf-2-punkt-3-ledd-1-punkt-1-ledd-1">har slik innflytelse over foretaket som angitt i regnskapsloven § 1-3 annet ledd annet punktum.</article></article></li><li data-li-identifier="b)" data-name="b)"><article class="listArticle" id="paragraf-2-punkt-3-ledd-1-punkt-2"><article class="legalP" id="paragraf-2-punkt-3-ledd-1-punkt-2-ledd-1">er nærstående part til foretaket. Definisjonen av nærstående fastsatt i medhold av regnskapsloven § 7-30b gjelder tilsvarende så langt den passer.</article></article></li></ul></article></article></li><li data-li-identifier="4." data-name="4."><article class="listArticle" id="paragraf-2-punkt-4"><article class="legalP" id="paragraf-2-punkt-4-ledd-1">Med «prosjekt» menes operasjonell virksomhet som reguleres av en enkelt kontrakt, lisens, leieavtale, konsesjon eller lignende juridisk avtale, og som danner grunnlaget for betalingsforpliktelser overfor en myndighet. Dersom flere slike avtaler er tett knyttet sammen, skal disse likevel anses som ett prosjekt.</article></article></li><li data-li-identifier="5." data-name="5."><article class="listArticle" id="paragraf-2-punkt-5"><article class="legalP" id="paragraf-2-punkt-5-ledd-1">Med «betaling» menes følgende typer overføringer, enten i form av penger eller in natura, for virksomhet som nevnt i nr. 1 og 2: <ul class="defaultList"><li data-li-identifier="a)" data-name="a)"><article class="listArticle" id="paragraf-2-punkt-5-ledd-1-punkt-1"><article class="legalP" id="paragraf-2-punkt-5-ledd-1-punkt-1-ledd-1">produksjon som avgis til myndighet, herunder finansielle instrumenter som gir rett til produksjon eller produksjonens verdi,</article></article></li><li data-li-identifier="b)" data-name="b)"><article class="listArticle" id="paragraf-2-punkt-5-ledd-1-punkt-2"><article class="legalP" id="paragraf-2-punkt-5-ledd-1-punkt-2-ledd-1">skatter og avgifter som pålegges foretakets inntekt, produksjon eller resultat, unntatt skatter og avgifter som pålegges forbruk, for eksempel merverdiavgift, inntektsskatt for personer eller omsetningsavgift,</article></article></li><li data-li-identifier="c)" data-name="c)"><article class="listArticle" id="paragraf-2-punkt-5-ledd-1-punkt-3"><article class="legalP" id="paragraf-2-punkt-5-ledd-1-punkt-3-ledd-1">royaltyer,</article></article></li><li data-li-identifier="d)" data-name="d)"><article class="listArticle" id="paragraf-2-punkt-5-ledd-1-punkt-4"><article class="legalP" id="paragraf-2-punkt-5-ledd-1-punkt-4-ledd-1">utbytte,</article></article></li><li data-li-identifier="e)" data-name="e)"><article class="listArticle" id="paragraf-2-punkt-5-ledd-1-punkt-5"><article class="legalP" id="paragraf-2-punkt-5-ledd-1-punkt-5-ledd-1">signatur-, funn- og produksjonsbonuser,</article></article></li><li data-li-identifier="f)" data-name="f)"><article class="listArticle" id="paragraf-2-punkt-5-ledd-1-punkt-6"><article class="legalP" id="paragraf-2-punkt-5-ledd-1-punkt-6-ledd-1">lisens-, leie- og adgangsgebyr, samt andre vederlag for lisenser og/eller konsesjoner,</article></article></li><li data-li-identifier="g)" data-name="g)"><article class="listArticle" id="paragraf-2-punkt-5-ledd-1-punkt-7"><article class="legalP" id="paragraf-2-punkt-5-ledd-1-punkt-7-ledd-1">betaling for forbedret infrastruktur, og</article></article></li><li data-li-identifier="h)" data-name="h)"><article class="listArticle" id="paragraf-2-punkt-5-ledd-1-punkt-8"><article class="legalP" id="paragraf-2-punkt-5-ledd-1-punkt-8-ledd-1">aksjer, andeler eller andre eierrettigheter som myndigheten får i foretaket eller i foretakets datterselskaper eller i nærstående parter til foretaket, jf. regnskapsloven § 7-30b.</article></article></li></ul></article></article></li><li data-li-identifier="6." data-name="6."><article class="listArticle" id="paragraf-2-punkt-6"><article class="legalP" id="paragraf-2-punkt-6-ledd-1">Med «tilsvarende utenlandsk regelverk» menes nasjonal lovgivning i EØS-stat som gjennomfører direktiv 2013/34/EU.</article></article></li></ul></article><article class="legalArticle" data-lovdata-URL="LTI/forskrift/2013-12-20-1682/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rapport</span></h2><article class="legalP" id="paragraf-3-ledd-1">Foretakene skal utarbeide rapport som nevnt i regnskapsloven § 3-3d og verdipapirhandelloven § 5-5a som minst skal inneholde følgende opplysninger om betalinger:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">den samlede betaling til hver myndighet i løpet av regnskapsåret, fordelt per land og fordelt per type betaling som nevnt i § 2 nr. 5 bokstav a) til h),</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">betalinger knyttet til et prosjekt skal også rapporteres per prosjekt og per type betaling som nevnt i § 2 nr. 5 bokstav a) til h).</article></article></li></ul></article><article class="legalP" id="paragraf-3-ledd-2">Opplysningskravet i første ledd gjelder ikke for betalinger som tilsvarer mindre enn 800&#xa0;000 kroner, som gjøres enkeltvis eller som flere sammenhørende betalinger innenfor samme regnskapsår.</article><article class="legalP" id="paragraf-3-ledd-3">Når det er plikt til å gi opplysninger om betalinger skal rapporten også inneholde opplysninger om foretakets investeringer, salgsinntekt, produksjonsvolum, kjøp av varer og tjenester fordelt på de enkelte land hvor foretaket driver virksomhet innen utvinningsindustrien eller skogsdrift innen ikke-beplantet skog. Det skal i rapporten også opplyses om foretakets rentekostnad til andre foretak i samme konsern som er hjemmehørende i andre jurisdiksjoner enn foretaket.</article><article class="legalP" id="paragraf-3-ledd-4">Beløp som er utbetalt av foretaket for forpliktelser som pålegges på enhetsnivå, kan rapporteres på enhetsnivå i stedet for på prosjektnivå.</article><article class="legalP" id="paragraf-3-ledd-5">For betalinger in natura til en myndighet skal både verdi og, når relevant, mengde, oppgis. Det skal gis en forklaring om hvordan verdien er fastsatt.</article></article><article class="legalArticle" data-lovdata-URL="LTI/forskrift/2013-12-20-1682/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Konsernrapportering</span></h2><article class="legalP" id="paragraf-4-ledd-1">Foretak som nevnt i § 1 annet ledd skal utarbeide en konsernrapport med konsolidert oppstilling av de opplysningene som kreves etter § 3 første ledd og § 3 tredje ledd første punktum, hvor de foretakene i konsernet som driver virksomhet innen utvinningsindustrien eller skogdrift innen ikke beplantet skog, vises som en enhet.</article><article class="legalP" id="paragraf-4-ledd-2">Datterselskap kan utelates fra den konsoliderte oppstillingen etter første ledd dersom<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">alvorlige langvarige restriksjoner hindrer morselskapet i vesentlig grad i å utøve sine rettigheter over datterselskapet,</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">de opplysninger som er nødvendige for å utarbeide den konsoliderte rapporten i samsvar med denne forskrift, kan ikke innhentes innen rimelig tid eller uten uforholdsmessig store kostnader, eller</article></article></li><li data-li-identifier="c)" data-name="c)"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">aksjer eller andeler i datterselskapet eies midlertidig og skal klassifiseres som omløpsmidler etter regnskapsloven § 5-1,</article></article></li></ul><p class="leddfortsettelse">og tilsvarende unntak også gjøres gjeldende for konsernregnskapet.</p></article><article class="legalP" id="paragraf-4-ledd-3">Konsernrapporten skal, uavhengig av om det er plikt til å gi opplysninger om betalinger, inneholde opplysninger om hvor foretakets datterselskap er hjemmehørende, om antall ansatte i det enkelte datterselskap og om hvert enkelt datterselskaps rentekostnad til andre foretak i samme konsern som er hjemmehørende i andre jurisdiksjoner enn datterselskapet.</article></article><article class="legalArticle" data-lovdata-URL="LTI/forskrift/2013-12-20-1682/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Denne forskrift trer ikraft 1. januar 2014 med virkning for regnskapsår påbegynt 1. januar 2014 og senere.</article></article></main></body></html>