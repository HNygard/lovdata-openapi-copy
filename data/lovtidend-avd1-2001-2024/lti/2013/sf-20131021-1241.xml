<!DOCTYPE html><html lang="no"><head><title>Forskrift om prioritet i mobilnett</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-10-21-1241</dd><dt class="dokid">DokumentID</dt><dd class="dokid">LTI/forskrift/2013-10-21-1241</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 15 s 2460</dd><dt class="dateInForce">I kraft fra</dt><dd class="dateInForce">2013-10-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-83/§1-4</li><li>lov/2003-07-04-83/§2-10</li><li>lov/2003-07-04-83/§10-1</li><li>lov/2003-07-04-83/§10-3</li><li>forskrift/2013-06-14-619</li></ul></dd><dt class="dateOfPublication">Kunngjort</dt><dd class="dateOfPublication">2013-10-22 14:20</dd><dt class="journalNumber">Journalnummer</dt><dd class="journalNumber">2013-1083</dd><dt class="titleShort">Korttittel</dt><dd class="titleShort">Forskrift om prioritet i mobilnett</dd><dt class="title">Tittel</dt><dd class="title">Forskrift om prioritet i mobilnett</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Post- og teletilsynet 21. oktober 2013 med hjemmel i lov 4. juli 2003 nr. 83 om elektronisk kommunikasjon (ekomloven) § 1-4, § 2-10 femte ledd, § 10-1 og § 10-3, jf. delegeringsvedtak 14. juni 2013 nr. 619.</dd><dt class="refid">RefID</dt><dd class="refid">forskrift/2013-10-21-1241</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prioritet i mobilnett<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Generelle krav<ul class="tocSubUl"><li>§ 4. Plikt til å tilby prioritetsabonnement</li><li>§ 5. Plikt til å tilby nødvendig funksjonalitet til andre mobiltilbydere</li><li>§ 6. Sikkerhet</li></ul></li><li>Kapittel 3. Funksjonelle krav mv.<ul class="tocSubUl"><li>§ 7. Prioritetsfunksjon for linjesvitsjet telefonforbindelse</li><li>§ 8. Skjerming mot tilgangssperring</li><li>§ 9. Nasjonal gjesting</li><li>§ 10. Forbindelser fra andre elektroniske kommunikasjonsnett</li><li>§ 11. Aktivering</li><li>§ 12. Testing</li></ul></li><li>Kapittel 4. Prioritetsabonnement<ul class="tocSubUl"><li>§ 13. Abonnementsvilkår mv.</li><li>§ 14. Verifisering av autorisasjon</li><li>§ 15. Oversikt over prioritetsabonnement mv.</li><li>§ 16. Begrensning av antall prioritetsabonnement</li></ul></li><li>Kapittel 5. Administrative bestemmelser mv.<ul class="tocSubUl"><li>§ 17. Kostnadsdekning</li><li>§ 18. Dispensasjon mv.</li><li>§ 19. Tilsyn, pålegg og sanksjoner</li></ul></li><li>Kapittel 6. Ikrafttredelse og frister<ul class="tocSubUl"><li>§ 20. Ikrafttredelse</li><li>§ 21. Frister for oppfyllelse av enkeltbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-10-21-1241" id="dokument"><h1>Forskrift om prioritet i mobilnett</h1><section class="section" data-name="kap1" id="kapittel-1" data-lovdata-URL="LTI/forskrift/2013-10-21-1241/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2013-10-21-1241/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å bidra til at samfunnsviktig trafikk prioriteres i mobilnett i krise- eller beredskapssituasjoner.</article></article><article class="legalArticle" data-lovdata-URL="LTI/forskrift/2013-10-21-1241/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder mobiltilbydere.</article></article><article class="legalArticle" data-lovdata-URL="LTI/forskrift/2013-10-21-1241/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<p class="leddfortsettelse"><i>Autorisasjon:</i> Godkjenning av at en virksomhet kan få prioritetsabonnement.</p><p class="leddfortsettelse"><i>Mobilnett:</i> Offentlig landmobilt elektronisk kommunikasjonsnett.</p><p class="leddfortsettelse"><i>Mobiltilbyder:</i> Tilbyder av tilgang til mobilnett og tilbyder av offentlige elektroniske kommunikasjonstjenester i mobilnett.</p><p class="leddfortsettelse"><i>Prioritetsfunksjon:</i> Funksjon i mobilnett med egenskaper som fremkommer av § 7.</p><p class="leddfortsettelse"><i>Tilgangssperring:</i> Funksjon for å forhindre tilstand av trafikkmetning i mobilnett ved midlertidig å utestenge grupper av abonnenter fra mulighet til å foreta anrop eller motta anrop. Eventuell utestenging vil være avhengig av tilhørighet til aksessklasse.</p><p class="leddfortsettelse"><i>Nasjonal gjesting:</i> Funksjon som gjør det mulig for en sluttbruker å få formidlet egen mobiltilbyders offentlige elektroniske kommunikasjonstjenester i annen mobiltilbyders mobilnett i Norge.</p><p class="leddfortsettelse"><i>Prioritetsabonnement:</i> Et mobilabonnement som inneholder prioritetsfunksjon, skjerming mot tilgangssperring og nasjonal gjesting i medhold av denne forskrift.</p></article></article></section><section class="section" data-name="kap2" id="kapittel-2" data-lovdata-URL="LTI/forskrift/2013-10-21-1241/KAPITTEL_2"><h2>Kapittel 2. Generelle krav</h2><article class="legalArticle" data-lovdata-URL="LTI/forskrift/2013-10-21-1241/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til å tilby prioritetsabonnement</span></h3><article class="legalP" id="kapittel-2-paragraf-1-ledd-1">Mobiltilbyder som omfattes av § 7 skal tilby prioritetsabonnement.</article></article><article class="legalArticle" data-lovdata-URL="LTI/forskrift/2013-10-21-1241/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Plikt til å tilby nødvendig funksjonalitet til andre mobiltilbydere</span></h3><article class="legalP" id="kapittel-2-paragraf-2-ledd-1">Mobiltilbyder som tilbyr tilgang til mobilnett til andre mobiltilbydere som plikter å tilby prioritetsabonnement, skal tilby nødvendig funksjonalitet for at disse kan tilby prioritetsabonnement til sine sluttbrukere. Denne funksjonaliteten skal tilbys på ikke-diskriminerende vilkår og til kostnadsorienterte priser. Mobiltilbyder skal på forespørsel fra Post- og teletilsynet dokumentere at prisene er kostnadsorienterte.</article></article><article class="legalArticle" data-lovdata-URL="LTI/forskrift/2013-10-21-1241/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhet</span></h3><article class="legalP" id="kapittel-2-paragraf-3-ledd-1">Mobiltilbyder skal sørge for forsvarlig sikkerhet for tekniske og administrative funksjoner i prioritetsordningen, herunder opplysninger om prioritetsabonnenter.</article><article class="legalP" id="kapittel-2-paragraf-3-ledd-2">Personer som behandler prioritetsabonnement hos mobiltilbyder skal ha særskilt fullmakt av mobiltilbyder til dette. Antallet fullmakter skal begrenses mest mulig. Tilgang til opplisting som identifiserer prioritetsabonnenter, skal begrenses til personer med fullmakt.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2013-10-21-1241/KAPITTEL_3"><h2>Kapittel 3. Funksjonelle krav mv.</h2><article class="legalArticle" data-lovdata-URL="LTI/forskrift/2013-10-21-1241/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Prioritetsfunksjon for linjesvitsjet telefonforbindelse</span></h3><article class="legalP" id="kapittel-3-paragraf-1-ledd-1">Mobiltilbyder som tilbyr linjesvitsjet telefonforbindelse skal for denne tjenesten ha prioritetsfunksjon med følgende egenskaper:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Prioritetsfunksjonen skal gi fortrinn til trafikkanaler mellom mobilterminal og basestasjon i originerende ende, og i terminerende ende dersom forbindelsen termineres i mobilnett,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">fortrinn til trafikkanaler skal innebære at ved mangel på ressurser, frigis ressurser i nødvendig grad fra pågående annen trafikk til å formidle trafikk fra prioritetsabonnement,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">fortrinn til trafikkanaler skal gjelde både ved oppsett av forbindelse og ved overføring av en pågående forbindelse fra en radiocelle til en annen,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">prioritetsfunksjonen skal gjelde hvor prioritetsabonnenten er A-abonnent, med mindre annet er bestemt i medhold av § 10,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">prioritetsfunksjonen skal gjelde også dersom prioritetsabonnenten er gjest jf. § 9,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">informasjon om at en forbindelse har prioritet skal følge forbindelsen fra ende til ende,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">prioritetsfunksjonen skal kun ha ett prioritetsnivå,</article></article></li><li data-li-identifier="h)" data-name="h)"><article class="listArticle" id="kapittel-3-paragraf-1-ledd-1-punkt-8"><article class="legalP" id="kapittel-3-paragraf-1-ledd-1-punkt-8-ledd-1">prioritetsfunksjonen skal ikke påvirke nødsamtaler negativt og</article></article></li><li data-li-identifier="i)" data-name="i)"><article class="listArticle" id="kapittel-3-paragraf-1-ledd-1-punkt-9"><article class="legalP" id="kapittel-3-paragraf-1-ledd-1-punkt-9-ledd-1">prioritetsfunksjonen skal ikke stille særskilte krav til mobilterminal.</article></article></li></ul></article></article><article class="legalArticle" data-lovdata-URL="LTI/forskrift/2013-10-21-1241/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Skjerming mot tilgangssperring</span></h3><article class="legalP" id="kapittel-3-paragraf-2-ledd-1">Mobiltilbyder som omfattes av § 7 skal skjerme prioritetsabonnent fra å rammes av tilgangssperring.</article><article class="legalP" id="kapittel-3-paragraf-2-ledd-2">Skjerming mot tilgangssperring skal gjelde også dersom prioritetsabonnenten er gjest jf. § 9.</article><article class="legalP" id="kapittel-3-paragraf-2-ledd-3">Skjerming mot tilgangssperring skal ikke stille særskilte krav til mobilterminal.</article></article><article class="legalArticle" data-lovdata-URL="LTI/forskrift/2013-10-21-1241/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Nasjonal gjesting</span></h3><article class="legalP" id="kapittel-3-paragraf-3-ledd-1">Mobiltilbydere som omfattes av § 7 skal tilby nasjonal gjesting for hverandres prioritetsabonnenter.</article><article class="legalP" id="kapittel-3-paragraf-3-ledd-2">Nasjonal gjesting skal gjelde over hele landet.</article><article class="legalP" id="kapittel-3-paragraf-3-ledd-3">Nasjonal gjesting skal ikke stille særskilte krav til mobilterminal.</article></article><article class="legalArticle" data-lovdata-URL="LTI/forskrift/2013-10-21-1241/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbindelser fra andre elektroniske kommunikasjonsnett</span></h3><article class="legalP" id="kapittel-3-paragraf-4-ledd-1">Post- og teletilsynet kan vedta at forbindelser som originerer i elektroniske kommunikasjonsnett som ikke omfattes av denne forskriften, skal behandles i henhold til prioritetsfunksjon i terminerende mobilnett.</article></article><article class="legalArticle" data-lovdata-URL="LTI/forskrift/2013-10-21-1241/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Aktivering</span></h3><article class="legalP" id="kapittel-3-paragraf-5-ledd-1">Prioritetsfunksjon, jf. § 7, og nasjonal gjesting, jf. § 9, skal være aktivert i mobilnettene ved normal drift.</article></article><article class="legalArticle" data-lovdata-URL="LTI/forskrift/2013-10-21-1241/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Testing</span></h3><article class="legalP" id="kapittel-3-paragraf-6-ledd-1">Mobiltilbyder skal, med forsvarlige mellomrom, gjennomføre eller få gjennomført tester som verifiserer at prioritetsfunksjonen og nasjonal gjesting oppfyller kravene i denne forskriften. Dokumentasjon på gjennomførte tester skal oversendes Post- og teletilsynet på forespørsel.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2013-10-21-1241/KAPITTEL_4"><h2>Kapittel 4. Prioritetsabonnement</h2><article class="legalArticle" data-lovdata-URL="LTI/forskrift/2013-10-21-1241/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Abonnementsvilkår mv.</span></h3><article class="legalP" id="kapittel-4-paragraf-1-ledd-1">Prioritetsabonnement skal tilbys mot en løpende årsavgift som fastsettes av mobiltilbyder.</article><article class="legalP" id="kapittel-4-paragraf-1-ledd-2">Prioritetsabonnement skal tilbys bare til virksomheter registrert i Enhetsregisteret.</article><article class="legalP" id="kapittel-4-paragraf-1-ledd-3">Prioritetsabonnement skal så langt det passer være underlagt de samme abonnementsvilkår som mobiltilbyderen ellers benytter for mobilabonnement.</article><article class="legalP" id="kapittel-4-paragraf-1-ledd-4">Post- og teletilsynet kan sette særskilte krav til abonnementsvilkår for prioritetsabonnement, herunder endre årsavgiften fastsatt av mobiltilbyder.</article><article class="legalP" id="kapittel-4-paragraf-1-ledd-5">Årsavgift tilfaller mobiltilbyder og skal være kostnadsorientert. Mobiltilbyder skal på forespørsel fra Post- og teletilsynet kunne fremlegge grunnlaget for fastsettelse av årsavgift.</article></article><article class="legalArticle" data-lovdata-URL="LTI/forskrift/2013-10-21-1241/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Verifisering av autorisasjon</span></h3><article class="legalP" id="kapittel-4-paragraf-2-ledd-1">Mobiltilbyder skal verifisere at virksomhet, ved tegning av prioritetsabonnement, har autorisasjon.</article><article class="legalP" id="kapittel-4-paragraf-2-ledd-2">Mobiltilbyder skal minst årlig verifisere at virksomheter med prioritetsabonnent har beholdt sin autorisasjon.</article><article class="legalP" id="kapittel-4-paragraf-2-ledd-3">Mobiltilbyder plikter å avslutte prioritetsabonnement til virksomhet som ikke lenger har autorisasjon.</article></article><article class="legalArticle" data-lovdata-URL="LTI/forskrift/2013-10-21-1241/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Oversikt over prioritetsabonnement mv.</span></h3><article class="legalP" id="kapittel-4-paragraf-3-ledd-1">Mobiltilbyder skal på forespørsel fra Post- og teletilsynet fremlegge oversikt over aktive prioritetsabonnement. Mobiltilbyder som tilbyr andre mobiltilbydere tilgang til mobilnett skal også kunne fremlegge oversikt over deres aktive prioritetsabonnement. Mobiltilbydere som kjøper tilgang hos tilbydere av mobilnett, har plikt til å fremlegge oversikt over sine prioritetsabonnement for sin tilbyder av mobilnett.</article><article class="legalP" id="kapittel-4-paragraf-3-ledd-2">Post- og teletilsynet kan kreve at mobiltilbyder lagrer og utleverer statistiske data for faktisk bruk av prioritetsfunksjonen og nasjonal gjesting.</article></article><article class="legalArticle" data-lovdata-URL="LTI/forskrift/2013-10-21-1241/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Begrensning av antall prioritetsabonnement</span></h3><article class="legalP" id="kapittel-4-paragraf-4-ledd-1">Post- og teletilsynet kan ved behov iverksette tiltak for å begrense antall prioritetsabonnement.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2013-10-21-1241/KAPITTEL_5"><h2>Kapittel 5. Administrative bestemmelser mv.</h2><article class="legalArticle" data-lovdata-URL="LTI/forskrift/2013-10-21-1241/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kostnadsdekning</span></h3><article class="legalP" id="kapittel-5-paragraf-1-ledd-1">Post- og teletilsynet kan treffe enkeltvedtak om hel eller delvis dekning av særskilte investeringskostnader som mobiltilbyder som tilbyr tilgang til mobilnett, har ved implementering av nødvendig prioritetsfunksjonalitet i sine nett, jf ekomloven § 2-10 femte ledd jf. første og annet ledd.</article><article class="legalP" id="kapittel-5-paragraf-1-ledd-2">Mobiltilbyder bærer risikoen for eventuelle driftskostnader som ikke dekkes inn gjennom årsavgiften, jf. § 13.</article></article><article class="legalArticle" data-lovdata-URL="LTI/forskrift/2013-10-21-1241/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon mv.</span></h3><article class="legalP" id="kapittel-5-paragraf-2-ledd-1">Post- og teletilsynet kan gi dispensasjon fra hele eller deler av forskriften. Det kan settes vilkår for slik dispensasjon.</article><article class="legalP" id="kapittel-5-paragraf-2-ledd-2">Post- og teletilsynet kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2013-10-21-1241/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilsyn, pålegg og sanksjoner</span></h3><article class="legalP" id="kapittel-5-paragraf-3-ledd-1">Post- og teletilsynet fører tilsyn med bestemmelsene i denne forskriften, jf. ekomloven § 10-1.</article><article class="legalP" id="kapittel-5-paragraf-3-ledd-2">Post- og teletilsynet kan gi pålegg om retting av forhold for å sikre samsvar med krav fastsatt i denne forskriften, jf. ekomloven § 10-6.</article><article class="legalP" id="kapittel-5-paragraf-3-ledd-3">Brudd på kravene i denne forskriften kan føre til tvangsmulkt, jf. ekomloven § 10-7, overtredelsesbot, jf. ekomloven § 10-13 første ledd nr. 2 eller straff, jf. ekomloven § 12-4 første ledd nr. 2.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2013-10-21-1241/KAPITTEL_6"><h2>Kapittel 6. Ikrafttredelse og frister</h2><article class="legalArticle" data-lovdata-URL="LTI/forskrift/2013-10-21-1241/§20" data-name="§20" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft straks.</article></article><article class="legalArticle" data-lovdata-URL="LTI/forskrift/2013-10-21-1241/§21" data-name="§21" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Frister for oppfyllelse av enkeltbestemmelser</span></h3><article class="legalP" id="kapittel-6-paragraf-2-ledd-1">Pliktene som fremgår av § 4-5 og § 7-16 skal være oppfylt innen 30. juni 2014.</article></article></section></main></body></html>