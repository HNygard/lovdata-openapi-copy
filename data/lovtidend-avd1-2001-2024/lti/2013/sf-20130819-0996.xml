<!DOCTYPE html><html lang="no"><head><title>Forskrift om endring i forskrift om kontroll med fremmede skip og flyttbare innretninger i norsk havn mv. (havnestatskontrollforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-08-19-996</dd><dt class="dokid">DokumentID</dt><dd class="dokid">LTI/forskrift/2013-08-19-996</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 12 s 1979</dd><dt class="dateInForce">I kraft fra</dt><dd class="dateInForce">2013-08-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-12-30-1849</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§44</li><li>lov/2007-02-16-9/§45</li><li>lov/2007-02-16-9/§52</li><li>lov/2007-02-16-9/§71a</li><li>forskrift/2007-02-16-171</li><li>forskrift/2007-05-31-590</li><li>forskrift/2013-08-19-1002</li><li>lov/2013-06-21-102/§9-7</li><li>forskrift/2013-07-03-974</li></ul></dd><dt class="dateOfPublication">Kunngjort</dt><dd class="dateOfPublication">2013-08-23 15:05</dd><dt class="journalNumber">Journalnummer</dt><dd class="journalNumber">2013-0889</dd><dt class="titleShort">Korttittel</dt><dd class="titleShort">Endr. i havnestatskontrollforskriften</dd><dt class="title">Tittel</dt><dd class="title">Forskrift om endring i forskrift om kontroll med fremmede skip og flyttbare innretninger i norsk havn mv. (havnestatskontrollforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Sjøfartsdirektoratet 19. august 2013 med hjemmel i lov 16. februar 2007 nr. 9 om skipssikkerhet (skipssikkerhetsloven) § 44, § 45, § 52 og § 71a, jf. delegeringsvedtak 16. februar 2007 nr. 171, delegeringsvedtak 31. mai 2007 nr. 590 og delegeringsvedtak 19. august 2013 nr. 1002 og lov 21. juni 2013 nr. 102 om stillingsvern mv. for arbeidstakere på skip (skipsarbeidsloven) § 9-7, jf. delegeringsvedtak 3. juli 2013 nr. 974.</dd><dt class="refid">RefID</dt><dd class="refid">forskrift/2013-08-19-996</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kontroll med fremmede skip og flyttbare innretninger i norsk havn mv. (havnestatskontrollforskriften)<ul class="tocSubUl"><li>I<ul class="tocSubUl"><li>§ 2. Definisjoner</li><li>§ 34. Klagerett</li><li>§ 35. Klageundersøkelsen</li><li>§ 36. Tiltak</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-08-19-996" id="dokument"><h1>Forskrift om endring i forskrift om kontroll med fremmede skip og flyttbare innretninger i norsk havn mv. (havnestatskontrollforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-08-19-996/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 30. desember 2010 nr. 1849 om kontroll med fremmede skip og flyttbare innretninger i norsk havn mv. (havnestatskontrollforskriften) gjøres følgende endringer:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">I denne forskrift betyr<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1"><i>Anerkjent organisasjon:</i> Et klassifikasjonsselskap eller et annet privat organ som utfører lovfestede oppgaver på vegne av flaggstaten</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1"><i>Skip på ankerplass:</i> Skip i en havn eller et annet område innenfor havnens jurisdiksjon, men ikke ved kai, hvor skipet direkte og umiddelbart påvirkes av handlinger som omfatter forflytning av personer, varer eller ytelse av havnetjenester til eller fra skipet</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-3-ledd-1"><i>Hvitlisten, grålisten og svartelisten:</i> lister som offentliggjøres av Paris MOU angående en flaggstats prestasjon i løpet av enhver tre års periode. Hvitlistede flagg er flagg som har konsekvent lav tilbakeholdelsesrate. Grålistede flagg er flagg som har en gjennomsnitts prestasjon. Svartlistede flagg er flagg som har prestert dårligere enn gjennomsnittet</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-4-ledd-1"><i>ILO:</i> Den internasjonale arbeidsorganisasjonen</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-5-ledd-1"><i>Innledende kontroll:</i> en kontroll som en inspektør gjennomfører om bord på et skip, for å kontrollere hvor vidt relevante konvensjoner og regler er oppfylt</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1"><i>Konvensjoner:</i> følgende konvensjoner med protokoller og eventuelle endringer, og tilhørende regelverk av bindende karakter i gjeldende versjon: <ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-1-ledd-1">Den internasjonale konvensjon om lastelinjer, 1966 (LL 66),</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-2-ledd-1">Den internasjonale konvensjon om sikkerhet for menneskeliv til sjøs, 1974 (SOLAS 74),</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-3"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-3-ledd-1">Den internasjonale konvensjon om hindring av forurensning fra skip, 1973, og tilhørende protokoll av 1978 (MARPOL)73/78),</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-4"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-4-ledd-1">Den internasjonale konvensjon om normer for opplæring, sertifikater og vakthold for sjøfolk, 1978 (STCW 78/95),</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-5"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-5-ledd-1">Konvensjonen om internasjonale regler til forebygging av sammenstøt på sjøen, 1972 (Colreg 72),</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-6"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-6-ledd-1">Den internasjonale konvensjon om måling av fartøyer, 1969 (ITC 69),</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-7-ledd-1">Konvensjonen om minstestandarder for handelsskip, 1976 (ILO nr. 147),</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-8"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-8-ledd-1">Den internasjonale konvensjon om erstatningsansvar for oljesølskade, 1992 (CLC 92),</article></article></li><li data-li-identifier="9." data-name="9."><article class="listArticle" id="kapittel-1-foreslåttparagraf-1-ledd-1-punkt-6-ledd-1-punkt-9"><article class="legalP" id="kapittel-1-foreslåttparagraf-1-ledd-1-punkt-6-ledd-1-punkt-9-ledd-1">Den internasjonale konvensjon om sjøfolks arbeids- og levevilkår, 2006 (ILO-konvensjon nr. 186).</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-1-punkt-7"><article class="legalP" id="kapittel-1-foreslåttparagraf-1-ledd-1-punkt-7-ledd-1"><i>Lovfestet sertifikat:</i> et sertifikat utstedt av eller på vegne av en flaggstat i samsvar med konvensjoner</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-1-ledd-1-punkt-8"><article class="legalP" id="kapittel-1-foreslåttparagraf-1-ledd-1-punkt-8-ledd-1"><i>Mer detaljert kontroll:</i> en kontroll der skipet, dets utstyr og besetning i sin helhet eller eventuelt delvis, gjennomgår en inngående undersøkelse som omfatter skipets konstruksjon, utstyr, besetning, leve- og arbeidsvilkår samt overholdelse av driftsrutiner om bord</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-1-ledd-1-punkt-9"><article class="legalP" id="kapittel-1-foreslåttparagraf-1-ledd-1-punkt-9-ledd-1"><i>Paris MOU:</i> The Paris Memorandum of Understanding on Port State Control</article></article></li><li data-li-identifier="j)" data-name="j)"><article class="listArticle" id="kapittel-1-foreslåttparagraf-1-ledd-1-punkt-10"><article class="legalP" id="kapittel-1-foreslåttparagraf-1-ledd-1-punkt-10-ledd-1"><i>Utvidet kontroll:</i> en kontroll som minst omfatter de punktene som er oppført i vedlegg 5. En utvidet kontroll kan omfatte en mer detaljert kontroll dersom det foreligger klare grunner for dette i samsvar med § 6 tredje ledd.</article></article></li></ul></article></article> <article class="defaultP" margin-top="true">§ 32 nytt annet ledd skal lyde:</article><article class="legalP" id="kapittel-1-ledd-2">Særskilte regler om rett til å fremsette klage med påstand om manglende oppfyllelse av krav i ILO-konvensjon nr. 186 følger av kapittel 8 i forskriften her.</article> <article class="defaultP" margin-top="true">Nytt kapittel 8 skal lyde:</article><span class="futuretitle" id="kapittel-1-foreslåttittel-1">Kapittel 8. Klagerett for den som har sitt arbeid på fremmed laste- eller passasjerskip</span><article class="futureLegalArticle" data-name="§34" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 34</span>. <span class="legalArticleTitle">Klagerett</span></span><article class="legalP" id="kapittel-1-foreslåttparagraf-2-ledd-1">Den som har sitt arbeid på fremmed laste- eller passasjerskip kan fremme klage med påstand om manglende oppfyllelse av krav i ILO-konvensjon nr. 186 til havnestatsinspektør i havnen hvor skipet har anløpt. I slike tilfeller skal havnestatsinspektøren foreta en undersøkelse.</article></article><article class="futureLegalArticle" data-name="§35" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 35</span>. <span class="legalArticleTitle">Klageundersøkelsen</span></span><article class="legalP" id="kapittel-1-foreslåttparagraf-3-ledd-1">Dersom en klageundersøkelse i henhold til § 34 blir innledet, skal havnestatsinspektøren søke å få saken løst på skipsnivå. Havnestatsinspektøren skal først undersøke om klagen er av generell art og angår alle som har sitt arbeid om bord, eller kategorier av de som har sitt arbeid om bord, eller om den kun gjelder den som klager. Dersom klagen knytter seg til en individuell sak, skal det foretas en undersøkelse av utfallet av en eventuell klagebehandling som er gjennomført om bord for å løse den aktuelle klagesaken.</article><article class="legalP" id="kapittel-1-foreslåttparagraf-3-ledd-2">Dersom klagen knytter seg til en individuell sak og klageadgangen om bord ikke er uttømt, bør havnestatsinspektøren foreslå at klageren utnytter enhver slik prosedyre som klageren har adgang til. Det skal foreligge gode grunner for å vurdere en klage før adgangen til å få klagen behandlet om bord er uttømt. Slike grunner kan være at den interne klageadgangen er utilstrekkelig, at behandlingen av klagen er utilbørlig forsinket, eller at klageren frykter å bli utsatt for represalier for å ha inngitt klage.</article><article class="legalP" id="kapittel-1-foreslåttparagraf-3-ledd-3">Havnestatsinspektøren skal også vurdere om det skal foretas en detaljert inspeksjon i samsvar med ILO-konvensjon nr. 186 standard A5.2.1 og den til enhver tid gjeldende instruks fra Paris MOU.</article><article class="legalP" id="kapittel-1-foreslåttparagraf-3-ledd-4">I enhver undersøkelse av en klage skal havnestatsinspektøren gi skipsføreren, rederiet og enhver annen person som er berørt av klagen rimelig anledning til å si sin mening.</article><article class="legalP" id="kapittel-1-foreslåttparagraf-3-ledd-5">Klagen skal behandles etter lov 10. februar 1967 om behandlingsmåten i forvaltningssaker.</article></article><article class="futureLegalArticle" data-name="§36" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 36</span>. <span class="legalArticleTitle">Tiltak</span></span><article class="legalP" id="kapittel-1-foreslåttparagraf-4-ledd-1">Dersom den detaljerte inspeksjonen avdekker at krav i ILO-konvensjon nr. 186 ikke er oppfylt, og dette medfører at forholdene om bord klart er til fare for sjøfolkenes trygghet, helse eller sikkerhet, eller bruddet utgjør et alvorlig eller gjentatte brudd på kravene i konvensjonen, skal havnestatsinspektøren treffe tiltak i samsvar med standard A5.2.1 nr. 6 og den til enhver tid gjeldende instruks fra Paris MOU.</article><article class="legalP" id="kapittel-1-foreslåttparagraf-4-ledd-2">For avvik som er av en slik karakter at de ikke omfattes av første ledd, skal havnestatsinspektøren straks underrette flaggstaten dersom saken ikke er løst på skipsnivå. Havnestatsinspektøren skal også be flaggstaten om å sende et forslag til løsning på saken, samt en handlingsplan for utbedring av forholdene om bord, til Sjøfartsdirektoratet innen en fastsatt frist. Dersom flaggstaten svarer at den kommer til å behandle saken i henhold til en akseptabel handlingsplan som den har fremlagt, kan havnestatsinspektøren avstå fra videre befatning med saken.</article><article class="legalP" id="kapittel-1-foreslåttparagraf-4-ledd-3">Dersom saken fortsatt ikke er løst etter utløpet av den fastsatte fristen gitt til flaggstaten i henhold til annet ledd, skal Sjøfartsdirektoratet oversende kopi av havnestatsinspektørens rapport til ILOs generaldirektør. Denne rapporten skal være vedlagt eventuelt svar fra flaggstaten. Berørte arbeidsgiver- og arbeidstakerorganisasjoner i Norge skal informeres tilsvarende.</article></article> <article class="defaultP" margin-top="true">Nåværende kapittel 8 blir nytt kapittel 9, og nåværende § 34 og § 35 blir henholdsvis ny § 37 og ny § 38.</article> <article class="defaultP" margin-top="true">Vedlegg 3 nytt nr. førtifem skal lyde:<ul class="defaultList"><li data-li-identifier="45." data-name="45."><article class="listArticle" id="kapittel-1-foreslåttparagraf-4-ledd-3-punkt-1"><article class="legalP" id="kapittel-1-foreslåttparagraf-4-ledd-3-punkt-1-ledd-1">Maritime Labour Certificate. This Certificate shall have a Declaration of Maritime Labour Compliance attached.</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2013-08-19-996/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikrafttredelse</i></article><article class="legalP" id="kapittel-2-ledd-1">Forskriften trer i kraft fra 20. august 2013.</article></section></main></body></html>