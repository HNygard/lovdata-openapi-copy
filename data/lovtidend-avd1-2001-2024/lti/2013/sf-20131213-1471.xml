<!DOCTYPE html><html lang="no"><head><title>Forskrift om endring i forskrift om miljørettet helsevern</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-13-1471</dd><dt class="dokid">DokumentID</dt><dd class="dokid">LTI/forskrift/2013-12-13-1471</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 17 s 2986</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-04-25-486</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2011-06-24-29/§8</li><li>lov/2011-06-24-29/§10</li></ul></dd><dt class="dateOfPublication">Kunngjort</dt><dd class="dateOfPublication">2013-12-17 15:20</dd><dt class="journalNumber">Journalnummer</dt><dd class="journalNumber">2013-1319</dd><dt class="titleShort">Korttittel</dt><dd class="titleShort">Endr. i forskrift om miljørettet helsevern</dd><dt class="title">Tittel</dt><dd class="title">Forskrift om endring i forskrift om miljørettet helsevern</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 13. desember 2013 med hjemmel i lov 24. juni 2011 nr. 29 om folkehelsearbeid (folkehelseloven) § 8 annet ledd, § 10 første og annet ledd. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2013-12-13-1471</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om miljørettet helsevern<ul class="tocSubUl"><li>I<ul class="tocSubUl"><li>§ 11c. Meldeplikt til kommunen og inspeksjonsordning</li><li>§ 11d. Definisjoner:</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-13-1471" id="dokument"><h1>Forskrift om endring i forskrift om miljørettet helsevern</h1><section class="section" data-name="kapI" id="kapittel-1" data-lovdata-URL="LTI/forskrift/2013-12-13-1471/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. april 2003 nr. 486 om miljørettet helsevern gjøres følgende endringer:</article> <article class="defaultP" margin-top="true">§ 11c skal lyde:</article><article class="futureLegalArticle" data-name="§11c" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11c</span>. <span class="legalArticleTitle">Meldeplikt til kommunen og inspeksjonsordning</span></span><article class="legalP" id="kapittel-1-foreslåttparagraf-1-ledd-1">Virksomheter med kjøletårn og luftskrubbere skal melde til kommunen<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">ved første gangs oppstart, vesentlige utvidelser eller endringer og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">når det er grunn til å tro at det foreligger alvorlig feil ved kjøletårn eller luftskrubber som kan medføre spredning av legionellasmitte.</article></article></li></ul></article><article class="legalP" id="kapittel-1-foreslåttparagraf-1-ledd-2">Virksomheter skal i forbindelse med melding etter første ledd bokstav a, og deretter hvert femte år, legge frem for kommunen en vurdering av innretningen fra et akkreditert inspeksjonsorgan.</article><article class="legalP" id="kapittel-1-foreslåttparagraf-1-ledd-3">Kommunen kan gi unntak fra krav om ny vurdering hvert femte år for kjøletårn og luftskrubbere der vurderingen etter annet ledd viser at vekstbetingelsene for Legionella ikke er til stede.</article><article class="legalP" id="kapittel-1-foreslåttparagraf-1-ledd-4">Kommunen kan kreve fremlagt ny vurdering av innretningen fra akkreditert inspeksjonsorgan i tilfelle som nevnt i første ledd bokstav b, og som en del av gransking etter folkehelseloven § 13 annet ledd.</article><article class="legalP" id="kapittel-1-foreslåttparagraf-1-ledd-5">Omkostninger forbundet med vurdering fra akkreditert inspeksjonsorgan betales av virksomheten.</article><article class="legalP" id="kapittel-1-foreslåttparagraf-1-ledd-6">Virksomheter med kjøletårn og luftskrubbere som er etablert og i drift ved ikrafttredelsen av denne bestemmelsen, skal legge frem vurdering etter annet ledd innen 1. januar 2016. Kommunen kan etter søknad dispensere fra denne tidsfristen med inntil 6 måneder.</article></article> <article class="defaultP" margin-top="true">§ 11d skal lyde:</article><article class="futureLegalArticle" data-name="§11d" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 11d</span>. <span class="legalArticleTitle">Definisjoner:</span></span><article class="legalP" id="kapittel-1-foreslåttparagraf-2-ledd-1">Med <i>kjøletårn</i> menes innretning som benyttes til å fjerne overskuddsvarme fra kjøleprosesser der nedkjølingen skjer ved at vann tilføres i luftstrømmen på en måte som gjør at det dannes aerosoler. Eksempler på slike innretninger er åpent kjøletårn, lukket kjøletårn (også kalt evaporativ kondensator, fordampningskondensator/fordunstningskondensator) og tørrkjøler med vannsprededyser.</article><article class="legalP" id="kapittel-1-foreslåttparagraf-2-ledd-2">Med <i>luftskrubber</i> menes innretning som bruker væske for å fjerne uønskede stoffer fra luft- eller gassblandinger på en måte som gjør at det dannes aerosoler. Eksempler på slike innretninger er scrubber, våtvasker, vasketårn og gassvasker.</article><article class="legalP" id="kapittel-1-foreslåttparagraf-2-ledd-3">Med <i>akkreditert inspeksjonsorgan</i> menes inspeksjonsorgan som er akkreditert av Norsk akkreditering eller annet anerkjent akkrediteringsorgan som har undertegnet de relevante multilaterale avtaler for gjensidig internasjonal anerkjennelse, og som er etablert i et EU-/EØS-land. Inspeksjonsorganet skal være akkreditert etter NS-EN ISO/IEC 17020 Samsvarsvurdering – krav til drift av ulike typer inspeksjonsorganer. Inspeksjonsorganet må tilfredsstille standardens krav til uavhengighetstype A, B eller C.</article></article> <article class="defaultP" margin-top="true">§ 12 første ledd skal lyde:</article><article class="legalP" id="kapittel-1-ledd-2">Den ansvarlige for en virksomhet eller en eiendom skal sørge for at det innføres og utøves internkontroll for å påse at kravene i kapittel 3, 3a og 4 etterleves. Internkontrollen skal tilpasses virksomhetens art, aktiviteter, risikoforhold og størrelse i det omfang som er nødvendig for å etterleve kravene i denne forskriften.</article> <article class="defaultP" margin-top="true">§ 18 femte ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-12-13-1471/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2014.</article></section></main></body></html>