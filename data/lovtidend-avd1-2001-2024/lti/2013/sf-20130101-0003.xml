<!DOCTYPE html><html lang="no"><head><title>Forskrift om tilskudd til forebyggende tiltak mot rovviltskader og konfliktdempende tiltak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-01-01-3</dd><dt class="dokid">DokumentID</dt><dd class="dokid">LTI/forskrift/2013-01-01-3</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 1 s 32</dd><dt class="dateInForce">I kraft fra</dt><dd class="dateInForce">2013-01-01, Direktoratet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2013-01-11 15:50</dd><dt class="journalNumber">Journalnummer</dt><dd class="journalNumber">2013-0001</dd><dt class="titleShort">Korttittel</dt><dd class="titleShort">Forskrift om tilskudd ifb. rovviltskader</dd><dt class="title">Tittel</dt><dd class="title">Forskrift om tilskudd til forebyggende tiltak mot rovviltskader og konfliktdempende tiltak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for naturforvaltning 1. januar 2013 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2013-01-01-3</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til forebyggende tiltak mot rovviltskader og konfliktdempende tiltak<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Målgruppe</li><li>§ 3. Kunngjøring</li><li>§ 4. Innlevering av søknad</li></ul></li><li>Kapittel 2. Tiltakstyper<ul class="tocSubUl"><li>§ 5. Tiltak med direkte tapsreduserende effekt</li><li>§ 6. Tiltak for å øke kunnskapsgrunnlag</li><li>§ 7. Konfliktdempende tiltak</li></ul></li><li>Kapittel 3. Saksbehandling<ul class="tocSubUl"><li>§ 8. Behandling av søknader</li><li>§ 9. Aksept av tilsagn</li><li>§ 10. Nasjonale satser</li><li>§ 11. Utbetalingsplan</li><li>§ 12. Krav til rapportering og regnskap fra mottaker av tilskudd</li><li>§ 13. Kontroll</li><li>§ 14. Omgjøring og tilbakebetaling av tilskudd</li><li>§ 15. Klageadgang</li><li>§ 16. Dispensasjon</li><li>§ 17. Myndighet til å endre forskriften</li><li>§ 18. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-01-01-3" id="dokument"><h1>Forskrift om tilskudd til forebyggende tiltak mot rovviltskader og konfliktdempende tiltak</h1><section class="section" data-name="kap1" id="kapittel-1" data-lovdata-URL="LTI/forskrift/2013-01-01-3/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2013-01-01-3/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Målsettingen med tilskuddsordningen er å sikre iverksettelse av effektive forebyggende tiltak for å begrense de skadene rovvilt kan forårsake på produksjonsdyr i landbruket, samt konfliktdempende tiltak for å begrense ulemper for lokalsamfunn og andre grupper. Landbruks-, dyrevelferd- og miljøvirkemidler skal samlet bidra til måloppnåelsen.</article></article><article class="legalArticle" data-lovdata-URL="LTI/forskrift/2013-01-01-3/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h3><article class="legalP" id="kapittel-1-paragraf-2-ledd-1">Målgruppen for tilskudd etter denne forskrift er foretak med produksjonsdyr i landbruket, kommuner og lokalsamfunn. Lokale, regionale og landsdekkende organisasjoner og forskningsinstitusjoner kan også søke om tilskudd.</article></article><article class="legalArticle" data-lovdata-URL="LTI/forskrift/2013-01-01-3/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kunngjøring</span></h3><article class="legalP" id="kapittel-1-paragraf-3-ledd-1">Tilskuddsordningen kunngjøres gjennom Miljøverndepartementets årlige rundskriv for tilskuddsordninger som ligger på Miljøverndepartementets hjemmesider, samt i Direktoratet for naturforvaltning sitt elektroniske søknadssenter. Rovviltnemnda/Fylkesmannen vurderer eventuell ytterligere kunngjøring lokalt og regionalt.</article></article><article class="legalArticle" data-lovdata-URL="LTI/forskrift/2013-01-01-3/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innlevering av søknad</span></h3><article class="legalP" id="kapittel-1-paragraf-4-ledd-1">Alle søknader skal leveres Direktoratet for naturforvaltning sitt elektroniske søknadssenter. Søknadsfristen er 15. januar.</article><article class="legalP" id="kapittel-1-paragraf-4-ledd-2">Rett utfylling i søknadssenteret oppfyller krav til innhold i søknaden. Fylkesmannen/Direktoratet for naturforvaltning kan be om utfyllende opplysninger som er nødvendig for å behandle søknaden.</article><article class="legalP" id="kapittel-1-paragraf-4-ledd-3">Søknader om tilskudd til akutte tiltak skal leveres i det elektroniske søknadssenteret, etter nærmere avtale med Fylkesmannen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2013-01-01-3/KAPITTEL_2"><h2>Kapittel 2. Tiltakstyper</h2><article class="legalArticle" data-lovdata-URL="LTI/forskrift/2013-01-01-3/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tiltak med direkte tapsreduserende effekt</span></h3><article class="legalP" id="kapittel-2-paragraf-1-ledd-1">Foretak med produksjonsdyr i landbruket kan søke om midler til tiltak som har en direkte tapsreduserende effekt, eller der slik effekt kan oppnås ved kombinasjon av tiltak. For tiltak hvor nasjonale standarder er utarbeidet, skal standarden følges om ikke annet er bestemt i vedtak om tilskudd.</article><article class="legalP" id="kapittel-2-paragraf-1-ledd-2">Som direkte tapsreduserende tiltak regnes<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">tiltak som fysisk skiller rovdyr og beitedyr: <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-1"><article class="legalP" id="kapittel-2-paragraf-1-ledd-2-punkt-1-ledd-1-punkt-1-ledd-1">tidlig nedsanking av sau</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-2"><article class="legalP" id="kapittel-2-paragraf-1-ledd-2-punkt-1-ledd-1-punkt-2-ledd-1">forsinket slipp på utmarksbeite</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-3"><article class="legalP" id="kapittel-2-paragraf-1-ledd-2-punkt-1-ledd-1-punkt-3-ledd-1">flytting av sau eller tamrein til mindre rovviltutsatte beiteområder</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-4"><article class="legalP" id="kapittel-2-paragraf-1-ledd-2-punkt-1-ledd-1-punkt-4-ledd-1">hjemmebeite</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-5"><article class="legalP" id="kapittel-2-paragraf-1-ledd-2-punkt-1-ledd-1-punkt-5-ledd-1">beredskapsareal</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-6"><article class="legalP" id="kapittel-2-paragraf-1-ledd-2-punkt-1-ledd-1-punkt-6-ledd-1">rovdyravvisende gjerder</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-1-ledd-1-punkt-7"><article class="legalP" id="kapittel-2-paragraf-1-ledd-2-punkt-1-ledd-1-punkt-7-ledd-1">kalving i gjerde</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">utvidet tilsynsaktivitet i kombinasjon med andre tiltak</article><article class="legalP" id="kapittel-2-paragraf-1-ledd-2-punkt-2-ledd-2">Utvidet tilsynsaktivitet alene skal ikke støttes økonomisk, men kan støttes ved <ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-2-ledd-2-punkt-1"><article class="legalP" id="kapittel-2-paragraf-1-ledd-2-punkt-2-ledd-2-punkt-1-ledd-1">bruk av vokterhund</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-2-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-2-punkt-2-ledd-1">planlagt utvidet tilsyn som en nødvendig del av tiltak nevnt i § 5 a)</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-2-ledd-2-punkt-3"><article class="legalP" id="kapittel-2-paragraf-1-ledd-2-punkt-2-ledd-2-punkt-3-ledd-1">kortvarig intensivt tilsyn som utføres kveld, natt og morgen når det er oppdaget akutte rovdyrskader og i kombinasjon med bruk av f.eks. kadaverhund eller nattkve</article></article></li><li data-li-identifier="-" data-name="-"><article class="listArticle" id="kapittel-2-paragraf-1-ledd-2-punkt-2-ledd-2-punkt-4"><article class="legalP" id="kapittel-2-paragraf-1-ledd-2-punkt-2-ledd-2-punkt-4-ledd-1">fôring av tamrein i korte perioder av året for å samle flokken med formål å unngå rovvilttap</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">andre tiltak som kan være direkte tapsreduserende</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-2-punkt-4"><article class="legalP" id="kapittel-2-paragraf-1-ledd-2-punkt-4-ledd-1">driftsomstilling grunnet rovvilt.</article></article></li></ul></article></article><article class="legalArticle" data-lovdata-URL="LTI/forskrift/2013-01-01-3/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tiltak for å øke kunnskapsgrunnlag</span></h3><article class="legalP" id="kapittel-2-paragraf-2-ledd-1">Utvikling av praksis og erfaring som senere kan danne grunnlag for iverksettelse av nye tiltak kan prioriteres innenfor ordningen. Som slike tiltak regnes<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">utprøving av nye forebyggende tiltak mot rovviltskader, samt evaluering av effekter av igangsatte tiltak</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">tiltak som avklarer tapsforhold, herunder elektronisk overvåking</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">forsknings- og utredningsoppgaver som bidrar til utvikling og iverksettelse av effektive forebyggende tiltak.</article></article></li></ul></article></article><article class="legalArticle" data-lovdata-URL="LTI/forskrift/2013-01-01-3/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Konfliktdempende tiltak</span></h3><article class="legalP" id="kapittel-2-paragraf-3-ledd-1">Det kan gis tilskudd til personer, kommuner og organisasjoner for tiltak som har til hensikt å dempe konflikter forårsaket av rovvilt. Tiltaket skal bidra til økt kunnskap om og forståelse for rovvilt og/eller rovviltforvaltning. Tiltak rettet mot barn og unge skal prioriteres.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2013-01-01-3/KAPITTEL_3"><h2>Kapittel 3. Saksbehandling</h2><article class="legalArticle" data-lovdata-URL="LTI/forskrift/2013-01-01-3/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av søknader</span></h3><article class="legalP" id="kapittel-3-paragraf-1-ledd-1">Søknader om tiltak under kapittel 2 behandles av Fylkesmannen i søkerens bostedsfylke/reinbeiteområde. Søknader av nasjonal karakter i § 6 og § 7 behandles av Direktoratet for naturforvaltning.</article><article class="legalP" id="kapittel-3-paragraf-1-ledd-2">Ved behandling av søknader skal det særlig legges vekt på<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">tiltak angitt i denne forskrift</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">at tiltaket med stor sannsynlighet bidrar til å redusere tap</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">føringer i regional forvaltningsplan for rovvilt</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">årlige prioriteringer gitt av rovviltnemnda</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">om tiltaket omfatter fellesløsninger</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-6"><article class="legalP" id="kapittel-3-paragraf-1-ledd-2-punkt-6-ledd-1">at tiltaket er innenfor gjeldende regelverk og forvaltningsprinsipper for rovvilt</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-7"><article class="legalP" id="kapittel-3-paragraf-1-ledd-2-punkt-7-ledd-1">at tiltaket er tilpasset den aktuelle rovviltsituasjonen i beiteområdet</article></article></li><li data-li-identifier="-" data-name="-"><article class="listArticle" id="kapittel-3-paragraf-1-ledd-2-punkt-8"><article class="legalP" id="kapittel-3-paragraf-1-ledd-2-punkt-8-ledd-1">totalt søknadsvolum sett i forhold til tilgjengelige midler.</article></article></li></ul></article><article class="legalP" id="kapittel-3-paragraf-1-ledd-3">Det skal settes krav om at drift og hold av produksjonsdyr er i samsvar med dyrevelferdslovens og reindriftslovens bestemmelser for at tilskudd skal kunne gis.</article><article class="legalP" id="kapittel-3-paragraf-1-ledd-4">Det kan knyttes særlige vilkår til utbetaling av tilskudd.</article></article><article class="legalArticle" data-lovdata-URL="LTI/forskrift/2013-01-01-3/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Aksept av tilsagn</span></h3><article class="legalP" id="kapittel-3-paragraf-2-ledd-1">Tilskuddsmottaker skal innenfor den frist som er fastsatt i tilsagnsbrevet melde via Direktoratet for naturforvaltning sitt elektroniske søknadssenter om tilsagnet og eventuelle særlige vilkår aksepteres. Dersom tilskuddsmottaker ikke har akseptert tilsagn innen fristen som er satt i tilsagnsbrevet, kan tilsagnet bortfalle.</article></article><article class="legalArticle" data-lovdata-URL="LTI/forskrift/2013-01-01-3/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Nasjonale satser</span></h3><article class="legalP" id="kapittel-3-paragraf-3-ledd-1">Direktoratet for naturforvaltning fastsetter nasjonale satser for følgende tiltak:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">tidlig nedsanking av sau</article></article></li><li data-li-identifier="-" data-name="-"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">hjemmebeite.</article></article></li></ul></article></article><article class="legalArticle" data-lovdata-URL="LTI/forskrift/2013-01-01-3/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utbetalingsplan</span></h3><article class="legalP" id="kapittel-3-paragraf-4-ledd-1">Utbetaling skal skje på den måte som er angitt i tilsagnsbrevet fra Fylkesmannen/Direktoratet for naturforvaltning.</article><article class="legalP" id="kapittel-3-paragraf-4-ledd-2">Ved utbetaling i flere terminer skal siste utbetaling normalt holdes igjen til det foreligger sluttrapport, jf. § 12, og denne er funnet tilfredsstillende av Fylkesmannen/Direktoratet for naturforvaltning. Aksept av tilsagnet, jf. § 9, skal foreligge før første utbetaling. Forskuddsutbetaling kan finne sted dersom det er dokumentert at det er nødvendig for å få gjennomført tiltaket.</article></article><article class="legalArticle" data-lovdata-URL="LTI/forskrift/2013-01-01-3/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til rapportering og regnskap fra mottaker av tilskudd</span></h3><article class="legalP" id="kapittel-3-paragraf-5-ledd-1">Tilskuddsmottaker skal sende sluttrapport innen den frist som er bestemt gjennom vedtak om tilskudd. Ved rapportering skal Direktoratet for naturforvaltning sitt elektroniske søknadssenter benyttes. I tillegg til sluttrapportering, kan Fylkesmannen/Direktoratet for naturforvaltning stille krav om andre former for rapporter.</article><article class="legalP" id="kapittel-3-paragraf-5-ledd-2">Dersom rapport ikke er levert innen den frist som er gitt i vedtaket om tilskudd, kan tilsagnet bortfalle, og utbetalt tilskudd kreves tilbakebetalt helt eller delvis.</article></article><article class="legalArticle" data-lovdata-URL="LTI/forskrift/2013-01-01-3/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll</span></h3><article class="legalP" id="kapittel-3-paragraf-6-ledd-1">I henhold til § 10 i Stortingets bevilgningsreglement kan Fylkesmannen/Direktoratet for naturforvaltning og Riksrevisjonen iverksette kontroll med at tilskuddet er eller blir nyttet etter forutsetningene.</article><article class="legalP" id="kapittel-3-paragraf-6-ledd-2">Dersom det oppstår tvil om tilskuddet er eller blir nyttet etter forutsetningene, skal Fylkesmannen/Direktoratet for naturforvaltning tilskrive tilskuddsmottaker og be om nærmere opplysninger. Tilskuddsmottaker skal besvare henvendelsen innen 3 uker. Ved fortsatt tvil eller dersom tilskuddsmottaker oversitter fristen uten tilfredsstillende forklaring, kan stedlig kontroll eller besiktigelse eller lignende gjennomføres. Ved vesentlige forhold skal Riksrevisjonen underrettes.</article><article class="legalP" id="kapittel-3-paragraf-6-ledd-3">Eventuelle videre utbetalinger skal normalt ikke foretas før tilskuddsmottakers rapporter er godkjent.</article></article><article class="legalArticle" data-lovdata-URL="LTI/forskrift/2013-01-01-3/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Omgjøring og tilbakebetaling av tilskudd</span></h3><article class="legalP" id="kapittel-3-paragraf-7-ledd-1">Tilskudd som ikke er nyttet i samsvar med vilkårene i tilsagnsbrevet eller denne forskrift kan kreves tilbakebetalt helt eller delvis.</article><article class="legalP" id="kapittel-3-paragraf-7-ledd-2">Dersom søker har mottatt tilskudd i strid med redelighet og god tro, kan beløpet kreves tilbakebetalt. Utbetalt eller delvis utbetalt tilskudd kan også kreves tilbakebetalt dersom søker uaktsomt har gitt feilaktige, mangelfulle eller misvisende opplysninger. Det samme gjelder dersom utbetalingen skyldes feil fra myndighetenes side, og dyreeier burde ha forstått dette.</article></article><article class="legalArticle" data-lovdata-URL="LTI/forskrift/2013-01-01-3/§15" data-name="§15" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Klageadgang</span></h3><article class="legalP" id="kapittel-3-paragraf-8-ledd-1">Vedtaket kan påklages innen 3 uker fra mottakelse av brevet, jf. forvaltningsloven § 28 og § 29.</article></article><article class="legalArticle" data-lovdata-URL="LTI/forskrift/2013-01-01-3/§16" data-name="§16" id="kapittel-3-paragraf-9"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></h3><article class="legalP" id="kapittel-3-paragraf-9-ledd-1">Direktoratet for naturforvaltning kan i særlige tilfeller dispensere fra bestemmelsene i denne forskrift. Fylkesmannen kan dispensere fra søknadsfristen i § 4.</article></article><article class="legalArticle" data-lovdata-URL="LTI/forskrift/2013-01-01-3/§17" data-name="§17" id="kapittel-3-paragraf-10"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Myndighet til å endre forskriften</span></h3><article class="legalP" id="kapittel-3-paragraf-10-ledd-1">Direktoratet for naturforvaltning kan vedta endringer i denne forskrift.</article></article><article class="legalArticle" data-lovdata-URL="LTI/forskrift/2013-01-01-3/§18" data-name="§18" id="kapittel-3-paragraf-11"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttreden</span></h3><article class="legalP" id="kapittel-3-paragraf-11-ledd-1">Denne forskrift trer i kraft 1. januar 2013, med unntak av § 10 som skal gjelde fra den tid Direktoratet for naturforvaltning bestemmer.</article></article></section></main></body></html>