<!DOCTYPE html><html lang="no"><head><title>Forskrift om tiltakspenger mv. (tiltakspengeforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-11-04-1286</dd><dt class="dokid">DokumentID</dt><dd class="dokid">LTI/forskrift/2013-11-04-1286</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 15 s 2505</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-20-1544</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-12-10-76/§2</li><li>lov/2004-12-10-76/§13</li></ul></dd><dt class="dateOfPublication">Kunngjort</dt><dd class="dateOfPublication">2013-11-05 14:40</dd><dt class="journalNumber">Journalnummer</dt><dd class="journalNumber">2013-1118</dd><dt class="titleShort">Korttittel</dt><dd class="titleShort">Tiltakspengeforskriften</dd><dt class="title">Tittel</dt><dd class="title">Forskrift om tiltakspenger mv. (tiltakspengeforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 4. november 2013 med hjemmel i lov 10. desember 2004 nr. 76 om arbeidsmarkedstjenester (arbeidsmarkedsloven) § 2 og § 13.</dd><dt class="refid">RefID</dt><dd class="refid">forskrift/2013-11-04-1286</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tiltakspenger mv. (tiltakspengeforskriften)<ul class="tocSubUl"><li>§ 1. Formål</li><li>§ 2. Hvem som kan få tiltakspenger og tilleggsstønad</li><li>§ 3. Tiltakspenger og barnetillegg</li><li>§ 4. Stønad til dekning av utgifter i forbindelse med tiltak (tilleggsstønad)</li><li>§ 5. Meldeplikt</li><li>§ 6. Stønadsdager</li><li>§ 7. Forholdet til andre ytelser</li><li>§ 8. Forholdet til lønn</li><li>§ 9. Opphold i institusjon, fengsel mv.</li><li>§ 10. Reduksjon av ytelse på grunn av fravær</li><li>§ 11. Utbetaling</li><li>§ 12. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2013-11-04-1286" id="dokument"><h1>Forskrift om tiltakspenger mv. (tiltakspengeforskriften)</h1><article class="legalArticle" data-lovdata-URL="LTI/forskrift/2013-11-04-1286/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tiltakspenger er å oppfordre til å delta på, og å sikre inntekt for deltakere i, arbeidsrettede tiltak. Formålet med tilleggsstønadene er å kompensere for bestemte utgifter som tiltaksdeltakere har i forbindelse med gjennomføringen av tiltaket.</article></article><article class="legalArticle" data-lovdata-URL="LTI/forskrift/2013-11-04-1286/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få tiltakspenger og tilleggsstønad</span></h2><article class="legalP" id="paragraf-2-ledd-1">Deltakerne på følgende arbeidsrettede tiltak har krav på tiltakspenger:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">avklaring, jf. forskrift 11. desember 2008 nr. 1320 om arbeidsrettede tiltak kapittel 2,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">arbeidsrettet rehabilitering, jf. forskrift om arbeidsrettede tiltak kapittel 3,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">arbeidspraksis, jf. forskrift om arbeidsrettede tiltak kapittel 4,</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">oppfølging, jf. forskrift om arbeidsrettede tiltak kapittel 5,</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">arbeid med bistand, jf. forskrift om arbeidsrettede tiltak kapittel 6,</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">opplæring, jf. forskrift om arbeidsrettede tiltak kapittel 7,</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">behandlingstilbud for personer med lettere psykiske og sammensatte lidelser, jf. forskrift om arbeidsrettede tiltak kapittel 13.</article></article></li></ul></article><article class="legalP" id="paragraf-2-ledd-2">Det kan også gis tiltakspenger til deltakere fra Norge på arbeidsrettede tiltak som arrangeres utenfor Norge, når tiltaket er tildelt av Arbeids- og velferdsetaten.</article><article class="legalP" id="paragraf-2-ledd-3">Tiltaksdeltakere som mottar tiltakspenger, kan få stønad til dekning av utgifter de har på grunn av tiltaksdeltakelsen (tilleggsstønad). Det kan også gis tilleggsstønad til en tiltaksdeltaker som ikke får tiltakspenger, jf. § 9, på grunn av at han eller hun er innsatt i fengsel og til en tiltaksdeltaker som deltar i et tiltak som nevnt i første ledd som en del av et kvalifiseringsprogram, jf. lov 18. desember 2009 nr. 131 om sosiale tjenester i arbeids- og velferdsforvaltningen § 29. Tiltaksdeltakere som mottar dagpenger under arbeidsløshet jf. folketrygdloven kapittel 4, kan få stønad til reiseutgifter, jf. § 4 c).</article></article><article class="legalArticle" data-lovdata-URL="LTI/forskrift/2013-11-04-1286/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltakspenger og barnetillegg</span></h2><article class="legalP" id="paragraf-3-ledd-1">Tiltaksdeltakere som har fylt 19 år, får tiltakspenger etter høy sats. Tiltaksdeltakere som er under 19 år, får tiltakspenger etter lav sats.</article><article class="legalP" id="paragraf-3-ledd-2">Det gis et barnetillegg for hvert barn under 16 år som tiltaksdeltakeren forsørger. Dersom begge foreldrene samtidig deltar på tiltak, gis barnetillegget til en av foreldrene.</article></article><article class="legalArticle" data-lovdata-URL="LTI/forskrift/2013-11-04-1286/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stønad til dekning av utgifter i forbindelse med tiltak (tilleggsstønad)</span></h2><ul class="defaultList"><li data-li-identifier="a)" data-name="a)"><article class="listArticle" id="paragraf-4-punkt-1"><span class="miscHeadline"><i>Stønad til tilsyn for barn og andre familiemedlemmer</i></span><article class="legalP" id="paragraf-4-punkt-1-ledd-1">Stønad til barnetilsyn gis dersom tiltaksdeltakeren på grunn av tiltaket har utgifter til pleie av eller tilsyn med barn under ti år. Det gis stønad etter høy sats for det første barnet, og lav sats for øvrige barn.</article><article class="legalP" id="paragraf-4-punkt-1-ledd-2">Stønad til barnetilsyn gis til den ene av foreldrene dersom begge deltar på tiltak samtidig.</article><article class="legalP" id="paragraf-4-punkt-1-ledd-3">Det kan tilsvarende gis stønad til tilsyn dersom tiltaksdeltakeren har andre familiemedlemmer som trenger tilsyn og pleie. Slik stønad gis etter høy sats, og til ett familiemedlem dersom flere deltar på tiltak samtidig.</article></article></li><li data-li-identifier="b)" data-name="b)"><article class="listArticle" id="paragraf-4-punkt-2"><span class="miscHeadline"><i>Stønad til boutgifter</i></span><article class="legalP" id="paragraf-4-punkt-2-ledd-1">Deltakere som må bo borte fra hjemmet under tiltaket eller under avklaring, får stønad etter fast sats til dekning av utgifter til bolig. Deltakere i fellesnordiske tiltak kan få dekket utgifter til bolig fullt ut.</article></article></li><li data-li-identifier="c)" data-name="c)"><article class="listArticle" id="paragraf-4-punkt-3"><span class="miscHeadline"><i>Stønad til reise</i></span><article class="legalP" id="paragraf-4-punkt-3-ledd-1">Det gis stønad til dekning av nødvendige utgifter til reiser i forbindelse med tiltak som nevnt i § 2 første ledd.</article><article class="legalP" id="paragraf-4-punkt-3-ledd-2">Stønaden gis på grunnlag av billigste reisemåte med rutegående transportmiddel. For strekninger uten rutegående transportmidler gis stønad i form av bilgodtgjørelse etter fast sats.</article></article></li><li data-li-identifier="d)" data-name="d)"><article class="listArticle" id="paragraf-4-punkt-4"><span class="miscHeadline"><i>Stønad til hjemreiser</i></span><article class="legalP" id="paragraf-4-punkt-4-ledd-1">Deltakere i tiltaket opplæring, som må bo borte fra hjemmet under tiltaket, får stønad til én hjemreise i løpet av tiden på tiltak. Det er et vilkår at tiltaket varer i minst fire måneder og at det i løpet av tiltakstiden avvikles godkjent ferie.</article><article class="legalP" id="paragraf-4-punkt-4-ledd-2">Stønaden gis på grunnlag av billigste reisemåte med rutegående transportmiddel. For strekninger uten rutegående transportmidler gis stønad i form av bilgodtgjørelse etter fast sats.</article></article></li><li data-li-identifier="e)" data-name="e)"><article class="listArticle" id="paragraf-4-punkt-5"><span class="miscHeadline"><i>Stønad til dekning av skolemateriell mv. under utdanning</i></span><article class="legalP" id="paragraf-4-punkt-5-ledd-1">Deltakere i tiltaket opplæring, får stønad til dekning av utgifter til bøker og undervisningsmateriell.</article><article class="legalP" id="paragraf-4-punkt-5-ledd-2">Stønad til bøker og undervisningsmateriell gis med en fast sats.</article><article class="legalP" id="paragraf-4-punkt-5-ledd-3">Dersom deltakere på grunn av funksjonshemming har særlig store utgifter til bøker og undervisningsmateriell, kan de faktiske utgiftene dekkes.</article></article></li></ul></article><article class="legalArticle" data-lovdata-URL="LTI/forskrift/2013-11-04-1286/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Meldeplikt</span></h2><article class="legalP" id="paragraf-5-ledd-1">Enhver som mottar ytelser etter denne forskriften, må som hovedregel melde seg til Arbeids- og velferdsetaten hver fjortende dag (meldeperioden). Melding skal gis ved bruk av meldekort eller på annen måte som Arbeids- og velferdsetaten bestemmer. Meldeplikten omfatter opplysninger som har betydning for retten til ytelser.</article><article class="legalP" id="paragraf-5-ledd-2">Dersom det vil være unødig tyngende for tiltaksdeltakeren å overholde meldeplikten, kan Arbeids- og velferdsetaten helt eller delvis frita vedkommende fra meldeplikten og i så fall bestemme hvordan opplysninger som nevnt i første ledd skal gis.</article><article class="legalP" id="paragraf-5-ledd-3">Dersom tiltaksdeltakeren uten rimelig grunn unnlater å melde seg på fastsatt dag, faller retten til ytelse bort fra og med den dagen vedkommende skulle ha meldt seg og inntil han eller hun melder seg på nytt. Tiltaksdeltakere som kan dokumentere at de har hatt rimelig grunn til å unnlate å melde seg, skal få ytelsen etterbetalt.</article></article><article class="legalArticle" data-lovdata-URL="LTI/forskrift/2013-11-04-1286/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stønadsdager</span></h2><article class="legalP" id="paragraf-6-ledd-1">Tiltakspenger og tilleggsstønader gis for alle dager som tiltaksdeltakeren faktisk deltar på tiltak (tiltaksdager).</article><article class="legalP" id="paragraf-6-ledd-2">Ytelsene kan også utbetales på offentlige fridager og i jule- og påskeferie når disse faller på en dag som normalt ville ha vært en tiltaksdag.</article><article class="legalP" id="paragraf-6-ledd-3">En deltaker kan få tiltakspenger i sommerferien dersom opplæringstiltaket varer i mer enn ett skoleår og ett av følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-3-punkt-1"><article class="legalP" id="paragraf-6-ledd-3-punkt-1-ledd-1">deltakeren av helsemessige årsaker ikke kan ta arbeid i sommerferien</article></article></li><li data-li-identifier="b)" data-name="b)"><article class="listArticle" id="paragraf-6-ledd-3-punkt-2"><article class="legalP" id="paragraf-6-ledd-3-punkt-2-ledd-1">deltakeren ikke har krav på feriepenger, eller</article></article></li><li data-li-identifier="c)" data-name="c)"><article class="listArticle" id="paragraf-6-ledd-3-punkt-3"><article class="legalP" id="paragraf-6-ledd-3-punkt-3-ledd-1">deltakeren får et opphold i tiltaket som følge av fellesferien hos tiltaksarrangøren.</article></article></li></ul></article></article><article class="legalArticle" data-lovdata-URL="LTI/forskrift/2013-11-04-1286/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forholdet til andre ytelser</span></h2><article class="legalP" id="paragraf-7-ledd-1">Det gis ikke tiltakspenger for samme periode som tiltaksdeltakeren har rett til andre ytelser til livsopphold. En tiltaksdeltaker som har barnepensjon etter folketrygdloven kapittel 18, kan likevel få tiltakspenger.</article><article class="legalP" id="paragraf-7-ledd-2">En tiltaksdeltaker som mottar dagpenger eller på forhånd har søkt om dagpenger, kan velge å få dagpenger i stedet for tiltakspenger under deltakelse i tiltaket.</article><article class="legalP" id="paragraf-7-ledd-3">Tilleggsstønadene faller bort i den utstrekning tiltaksdeltakeren kan få dekket de samme utgiftene på annen måte.</article><article class="legalP" id="paragraf-7-ledd-4">En tiltaksdeltaker som mottar barnetrygd, jf. barnetrygdloven, eller kontantstøtte etter kontantstøtteloven, kan få barnetillegg jf. § 3 andre ledd.</article><article class="legalP" id="paragraf-7-ledd-5">Den som deltar i et tiltak som nevnt i § 2 som er en del av et kvalifiseringsprogram, jf. lov 18. desember 2009 nr. 131 om sosiale tjenester i arbeids- og velferdsforvaltningen § 29, har ikke krav på tiltakspenger.</article></article><article class="legalArticle" data-lovdata-URL="LTI/forskrift/2013-11-04-1286/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forholdet til lønn</span></h2><article class="legalP" id="paragraf-8-ledd-1">Tiltaksdeltakere som mottar lønn fra tiltaksarrangør, har ikke krav på tiltakspenger for tiden de mottar lønn. Lønn fra arbeid utenom tiltaksdeltakelsen fører ikke til reduksjon av tiltakspengene.</article></article><article class="legalArticle" data-lovdata-URL="LTI/forskrift/2013-11-04-1286/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opphold i institusjon, fengsel mv.</span></h2><article class="legalP" id="paragraf-9-ledd-1">Tiltaksdeltakere som har opphold i institusjon med fri kost og losji under gjennomføringen av tiltaket, kan ikke samtidig motta tiltakspenger. Dette gjelder ikke tiltaksdeltakere med opphold i barnevernsinstitusjoner.</article></article><article class="legalArticle" data-lovdata-URL="LTI/forskrift/2013-11-04-1286/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Reduksjon av ytelse på grunn av fravær</span></h2><article class="legalP" id="paragraf-10-ledd-1">Fravær fra det arbeidsrettede tiltaket fører til reduksjon av tiltakspengene og tilleggsstønadene. Ytelsene faller bort for alle dager med fravær.</article><article class="legalP" id="paragraf-10-ledd-2">Dokumenterer tiltaksdeltakeren at fraværet skyldes at han eller hun var syk, gis det fulle ytelser de tre første sykedagene og 75 prosent av fulle ytelser resten av arbeidsgiverperioden. Tilsvarende som ved egen sykdom, gis det tiltakspenger eller tilleggsstønad dersom det dokumenteres at fraværet skyldes at deltakerens barn eller barnepasseren til deltakerens barn var syk.</article><article class="legalP" id="paragraf-10-ledd-3">Dokumenterer tiltaksdeltakeren at fraværet skyldes et jobbintervju, en avtalt time i det offentlige hjelpeapparatet eller sterke velferdsgrunner, reduseres ikke ytelsene.</article></article><article class="legalArticle" data-lovdata-URL="LTI/forskrift/2013-11-04-1286/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utbetaling</span></h2><article class="legalP" id="paragraf-11-ledd-1">Anvisning og utbetaling skjer etterskuddsvis hver fjortende dag.</article></article><article class="legalArticle" data-lovdata-URL="LTI/forskrift/2013-11-04-1286/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse mv.</span></h2><article class="legalP" id="paragraf-12-ledd-1">Forskriften trer i kraft 1. januar 2014.</article><article class="legalP" id="paragraf-12-ledd-2">Fra samme tidspunkt oppheves forskrift 20. desember 2001 nr. 1544 om arbeidsmarkedstiltak.</article></article></main></body></html>