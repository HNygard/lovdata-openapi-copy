<!DOCTYPE html><html lang="no"><head><title>Forskrift om rammeplan for lektorutdanning for trinn 8–13</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-03-18-288</dd><dt class="dokid">DokumentID</dt><dd class="dokid">LTI/forskrift/2013-03-18-288</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 4 s 755</dd><dt class="dateInForce">I kraft fra</dt><dd class="dateInForce">2013-03-18</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2013-03-22 14:30</dd><dt class="lastupdated">Rettet</dt><dd class="lastupdated">2013-08-20 (se nederst)</dd><dt class="journalNumber">Journalnummer</dt><dd class="journalNumber">2013-0244</dd><dt class="titleShort">Korttittel</dt><dd class="titleShort">Forskrift om rammeplan for lektorutdanning</dd><dt class="title">Tittel</dt><dd class="title">Forskrift om rammeplan for lektorutdanning for trinn 8–13</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 18. mars 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2013-03-18-288</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for lektorutdanning for trinn 8–13<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur og innhold</li><li>§ 4. Nasjonale retningslinjer, kjennetegn og programplan</li><li>§ 5. Fritaksbestemmelser</li><li>§ 6. Ikrafttredelse og overgangsregler</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2013-03-18-288" id="dokument"><h1>Forskrift om rammeplan for lektorutdanning for trinn 8–13</h1><article class="legalArticle" data-lovdata-URL="LTI/forskrift/2013-03-18-288/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriftens virkeområde er utdanning som kvalifiserer for tilsetting som lektor, jf. krav fastsatt med hjemmel i lov 17. juli 1998 nr. 61 om grunnskolen og den videregående opplæringa (opplæringslova) § 10-1.</article><article class="legalP" id="paragraf-1-ledd-2">Forskriftens formål er å legge til rette for at utdanningsinstitusjonene tilbyr en lektorutdanning for trinn 8–13 som er integrert, profesjonsrettet og forsknings- og erfaringsbasert. Utdanningen skal være av høy faglig kvalitet og med helhet og sammenheng mellom profesjonsfag, fagstudier og praksis. Utdanningen skal imøtekomme samfunnets og skolens behov og skal forholde seg til opplæringsloven og gjeldende læreplanverk for grunnopplæringen.</article><article class="legalP" id="paragraf-1-ledd-3">Lektorutdanningen skal kvalifisere kandidatene til å videreutvikle skolen som en institusjon for læring og dannelse i et demokratisk og flerkulturelt samfunn. Utdanningen skal være rettet mot undervisning på trinn 8–13.</article><article class="legalP" id="paragraf-1-ledd-4">Lektorutdanning for trinn 8–13 skal kvalifisere kandidatene til å ivareta opplæring om samiske forhold, herunder kjennskap til den statusen urfolk har internasjonalt, og samiske barn og ungdoms rett til opplæring i tråd med opplæringsloven og gjeldende læreplanverk.</article></article><article class="legalArticle" data-lovdata-URL="LTI/forskrift/2013-03-18-288/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">Læringsutbyttebeskrivelsene imøtekommer Nasjonalt kvalifikasjonsrammeverk for livslang læring, nivå 7 (syklus 2).</article><article class="legalP" id="paragraf-2-ledd-2">Kandidaten skal etter fullført lektorutdanning for trinn 8–13 ha følgende samlede læringsutbytte definert som kunnskap, ferdigheter og generell kompetanse.</article> <article class="defaultP" margin-top="true"><i>Kunnskap</i></article><article class="legalP" id="paragraf-2-ledd-3">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">har avansert kunnskap innenfor valgte fag og spesialisert innsikt i et profesjonsrelevant fagområde</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">har inngående kunnskap om vitenskapelige problemstillinger, forskningsteorier og -metoder i faglige, pedagogiske og fagdidaktiske spørsmål</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">har kunnskap om utviklingen av skolen som organisasjon og fagene som skole-, kultur-, og forskningsfag og bred forståelse for skolens mandat, opplæringens verdigrunnlag og opplæringsløpet</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">har inngående kunnskap om relevant forskningslitteratur og gjeldende lov- og planverk, og kan anvende denne på nye områder som er relevant for profesjonsutøvelsen</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">har kunnskap om ungdomskultur og ungdoms utvikling og læring i ulike sosiale og flerkulturelle kontekster</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-6"><article class="legalP" id="paragraf-2-ledd-3-punkt-6-ledd-1">har kunnskap om ungdom i vanskelige situasjoner og om deres rettigheter i et nasjonalt og internasjonalt perspektiv.</article></article></li></ul></article> <article class="defaultP" margin-top="true"><i>Ferdigheter</i></article><article class="legalP" id="paragraf-2-ledd-4">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">kan orientere seg i faglitteratur, analysere og forholde seg kritisk til informasjonskilder og eksisterende teorier innenfor fagområdene</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">kan anvende faglitteratur og andre relevante informasjonskilder til å strukturere og formulere faglige resonnementer på ulike områder</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-3"><article class="legalP" id="paragraf-2-ledd-4-punkt-3-ledd-1">kan gjennomføre et selvstendig, avgrenset og profesjonsrelevant forskningsprosjekt under veiledning og i tråd med gjeldende forskningsetiske normer</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-4"><article class="legalP" id="paragraf-2-ledd-4-punkt-4-ledd-1">kan anvende forsknings- og erfaringsbasert kunnskap til å identifisere og arbeide systematisk med grunnleggende ferdigheter og planlegge og lede undervisning på ulike læringsarenaer som fører til gode faglige og sosiale læringsprosesser</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-5"><article class="legalP" id="paragraf-2-ledd-4-punkt-5-ledd-1">kan på et selvstendig og faglig grunnlag bruke varierte arbeidsmetoder, relevante metoder fra forskning og faglig utviklingsarbeid til å differensiere og tilpasse opplæring i samsvar med gjeldende læreplanverk, og skape motiverende og inkluderende læringsmiljø</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-6"><article class="legalP" id="paragraf-2-ledd-4-punkt-6-ledd-1">kan benytte digitale verktøy i undervisning, planlegging og kommunikasjon samt veilede unge i deres digitale hverdag.</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-7"><article class="legalP" id="paragraf-2-ledd-4-punkt-7-ledd-1">kan beskrive kjennetegn på kompetanse, vurdere og dokumentere elevers læring, gi læringsfremmende tilbakemeldinger og bidra til at elevene kan reflektere over egen læring og egen faglige utvikling.</article></article></li></ul></article> <article class="defaultP" margin-top="true"><i>Generell kompetanse</i></article><article class="legalP" id="paragraf-2-ledd-5">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-1"><article class="legalP" id="paragraf-2-ledd-5-punkt-1-ledd-1">kan bidra til innovasjonsprosesser og nytenkning og gjennomføre profesjonsrettet faglig utviklingsarbeid og legge til rette for at lokalt arbeids-, samfunns- og kulturliv kan involveres i opplæringen</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-2"><article class="legalP" id="paragraf-2-ledd-5-punkt-2-ledd-1">kan formidle og kommunisere faglige problemstillinger knyttet til profesjonsutøvelsen på et faglig avansert nivå</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-3"><article class="legalP" id="paragraf-2-ledd-5-punkt-3-ledd-1">kan opptre profesjonelt og kritisk reflektere over og analysere faglige, profesjonsetiske, forskningsetiske og utdanningspolitiske spørsmål og problemstillinger</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-4"><article class="legalP" id="paragraf-2-ledd-5-punkt-4-ledd-1">kan med stor grad av selvstendighet videreutvikle egen kompetanse og bidra til både kollegers og skolens faglige og organisatoriske utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-5"><article class="legalP" id="paragraf-2-ledd-5-punkt-5-ledd-1">kan bygge relasjoner til elever og foresatte, og samarbeide med aktører som er relevante for skoleverket.</article></article></li></ul></article></article><article class="legalArticle" data-lovdata-URL="LTI/forskrift/2013-03-18-288/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold</span></h2><article class="legalP" id="paragraf-3-ledd-1">Fullført lektorutdanning skal kvalifisere for undervisning på trinn 8–13. Utdanningen skal utgjøre 300 studiepoeng og gir mastergrad. Lektorutdanningen omfatter tre fag, og det stilles følgende minstekrav til omfang av studiepoeng i hvert fag:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Fag I: minst 160 studiepoeng i et fag som gir undervisningskompetanse på trinn 8–13</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Fag II: minst 60 studiepoeng i et fag som gir undervisningskompetanse på trinn 8–13</article></article></li><li data-li-identifier="-" data-name="-"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Profesjonsfag: minst 60 studiepoeng, fordelt med minst 30 studiepoeng pedagogikk og minst 30 studiepoeng fagdidaktikk. Fagdidaktikk skal være tilpasset og relevant for studentenes fag I og fag II.</article></article></li></ul></article><article class="legalP" id="paragraf-3-ledd-2">Den enkelte institusjon fordeler selv inntil 20 studiepoeng på ett eller flere av de tre fagene.</article><article class="legalP" id="paragraf-3-ledd-3">Utdanningen skal organiseres på en måte som sikrer progresjon og sammenheng mellom de faglige elementene som inngår. Alle fagene som inngår i utdanningen skal være forskningsbaserte og forankret i et forskningsaktivt fagmiljø. Utdanningen skal være nivådifferensiert: 60&#xa0;% av utdanningen skal defineres som studier på lavere grads nivå, mens 40&#xa0;% av utdanningen skal kunne defineres som studier på høyere grads nivå. Fag I og profesjonsfaget skal bestå av både lavere og høyere grads studier. Studentene skal møte tverrfaglige profesjonsrelevante problemstillinger, ha jevnlig erfaringsutveksling gjennom hele studieløpet og så mulighet til å delta i skolerelevante FoU-prosjekter. Innenfor disse rammene avgjør institusjonene oppbygging av programmet.</article><article class="legalP" id="paragraf-3-ledd-4">Profesjonsfaget skal særlig ivareta sammenhengen mellom praktiske og estetiske fagområder, pedagogikk, fagdidaktikk og praksisopplæring. I profesjonsfaget inngår også vitenskapsteori og metode. Faget skal danne den lærerfaglige plattformen i utdanningen, være praktisk rettet, være et verdi- og dannelsesfag og gi studentene en felles identitet som lærer i skolen. Profesjonsfaget skal bidra til kunnskap om mangfoldet i elevenes bakgrunn og faglige forutsetninger, og bidra til at studentene utvikler kompetanse om ungdoms utvikling, læring og om ungdomskultur.</article><article class="legalP" id="paragraf-3-ledd-5">I det tredje studieåret inngår en obligatorisk bacheloroppgave i fag I eller fag II. En profesjonsrelevant masteroppgave av minimum 30 studiepoengs omfang skal inngå i fag I.</article><article class="legalP" id="paragraf-3-ledd-6">Praksisopplæringen skal være veiledet, vurdert og variert. Omfanget av praksis skal være minst 100 arbeidsdager og knyttes til profesjonsfaget, fag I og fag II. Praksisopplæringen skal fordeles over minst fire av fem studieår. Det skal være progresjon i praksisopplæringen.</article><article class="legalP" id="paragraf-3-ledd-7">Studentene skal i løpet av de to siste årene i utdanningen ha en sammenhengende praksisperiode med særlig fokus på selvstendig opplæringsansvar. Denne skal utgjøre grunnlaget for en sluttvurdering av studenten. Studentene må ha bestått studieårets praksis for å kunne gå videre i praksisopplæringen. All praksis må være avsluttet og bestått før avsluttende eksamen.</article><article class="legalP" id="paragraf-3-ledd-8">Studentene skal ha praksis både på ungdomsskole og i videregående opplæring. Det skal sikres at studenter med fagbakgrunn fellesfagene i videregående opplæring møter elever på ulike studieprogrammer i løpet av praksisopplæringen. Studenter som er tilsatt i skolen bør ha minimum 50&#xa0;% av praksis på annen skole enn egen arbeidsplass.</article><article class="legalP" id="paragraf-3-ledd-9">Lærerutdanningsinstitusjonene skal legge til rette for at studentene får et internasjonalt perspektiv på studiet og lærerarbeidet. Institusjonene skal også legge til rette for at studentene kan ta deler av utdanningen i utlandet, og skal fastsette vilkår for at studentene kan få godkjent oppholdet som del av fagstudiet og av praksisopplæringen.</article></article><article class="legalArticle" data-lovdata-URL="LTI/forskrift/2013-03-18-288/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer, kjennetegn og programplan</span></h2><article class="legalP" id="paragraf-4-ledd-1">Det er utarbeidet nasjonale retningslinjer for fagene i utdanningen og indikatorer for hva som kjennetegner lektorutdanning av høy kvalitet. Med utgangspunkt i forskriften og nasjonale retningslinjer skal den enkelte institusjon utarbeide programplaner for lektorutdanningen med bestemmelser om faglig innhold, herunder inkludere samiske emner, praksisopplæring, organisering, arbeidsformer og vurderingsordninger. Programplanen skal vedtas av institusjonens styre.</article></article><article class="legalArticle" data-lovdata-URL="LTI/forskrift/2013-03-18-288/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritaksbestemmelser</span></h2><article class="legalP" id="paragraf-5-ledd-1">Eksamen eller prøve som ikke er avlagt som en del av lektorutdanning for trinn 8–13, kan gi grunnlag for fritak, jf. § 3-5 i lov om universiteter og høyskoler. Utdanning som kan gi grunnlag for fritak må bestå av relevante fag som tilsvarer de fag som tilbys i lektorutdanningen og bør omfatte fagdidaktikk og praksisopplæring.</article></article><article class="legalArticle" data-lovdata-URL="LTI/forskrift/2013-03-18-288/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-6-ledd-1">Forskriften trer i kraft straks. Institusjonene kan selv velge om de vil følge denne forskriften fra høsten 2013. Fra høsten 2014 må alle institusjoner som tilbyr lektorutdanning for trinn 8–13 følge denne forskriften.</article><article class="legalP" id="paragraf-6-ledd-2">Studenter som følger tidligere studieplaner har rett til å avlegge eksamen etter disse inntil 1. august 2020.</article></article><section class="section" id="kapittel-1" data-lovdata-URL="LTI/forskrift/2013-03-18-288/KAPITTEL_1"><h2>Rettelser</h2><article class="defaultP" data-text-size="small"><strong>Publisert:</strong> I 2013 hefte 11 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Ved en inkurie ble § 3 kunngjort med feil leddinndeling. § 3 første ledd skal lyde:</article><article class="legalP" id="kapittel-1-ledd-1">Fullført lektorutdanning skal kvalifisere for undervisning på trinn 8–13. Utdanningen skal utgjøre 300 studiepoeng og gir mastergrad. Lektorutdanningen omfatter tre fag, og det stilles følgende minstekrav til omfang av studiepoeng i hvert fag:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Fag I: minst 160 studiepoeng i et fag som gir undervisningskompetanse på trinn 8–13</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Fag II: minst 60 studiepoeng i et fag som gir undervisningskompetanse på trinn 8–13</article></article></li><li data-li-identifier="-" data-name="-"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">Profesjonsfag: minst 60 studiepoeng, fordelt med minst 30 studiepoeng pedagogikk og minst 30 studiepoeng fagdidaktikk. Fagdidaktikk skal være tilpasset og relevant for studentenes fag I og fag <i>II.</i></article></article></li></ul><p class="leddfortsettelse"><i>Den</i> enkelte institusjon fordeler selv inntil 20 studiepoeng på ett eller flere av de tre fagene.</p></article></section></main></body></html>