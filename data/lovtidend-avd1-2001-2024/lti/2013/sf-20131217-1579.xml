<!DOCTYPE html><html lang="no"><head><title>Forskrift om omsetning og dokumentasjon av produkter til byggverk</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-17-1579</dd><dt class="dokid">DokumentID</dt><dd class="dokid">LTI/forskrift/2013-12-17-1579</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3112</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-03-26-489</li><li>forskrift/2010-03-26-488</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§29-7</li><li>lov/1994-06-16-20/§7</li></ul></dd><dt class="dateOfPublication">Kunngjort</dt><dd class="dateOfPublication">2013-12-23 14:45</dd><dt class="journalNumber">Journalnummer</dt><dd class="journalNumber">2013-1395</dd><dt class="titleShort">Korttittel</dt><dd class="titleShort">Forskrift om dokumentasjon av byggevarer (DOK)</dd><dt class="title">Tittel</dt><dd class="title">Forskrift om omsetning og dokumentasjon av produkter til byggverk</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet 17. desember 2013 med hjemmel i lov 27. juni 2008 nr. 71 om planlegging og byggesak (plan- og bygningsloven) § 29-7, og lov 16. juni 1994 nr. 20 om tekniske kontrollorgan som har til oppgave å gjennomføre samsvarsvurderinger § 7. <br /><strong>EØS-henvisninger:</strong> EØS-avtalen vedlegg II kap. III nr. 5 (direktiv 95/16/EF), kap. V nr. 2 (direktiv 90/396/EØF endret ved direktiv 93/68/EØF), kap. XXI nr. 1 (forordning (EU) nr. 305/2011), kap. XXIV nr. 1c (direktiv 2006/42/EF) og vedlegg IV nr. 10 (direktiv 92/42/EØF endret ved direktiv 93/68/EØF).</dd><dt class="refid">RefID</dt><dd class="refid">forskrift/2013-12-17-1579</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om omsetning og dokumentasjon av produkter til byggverk<ul class="tocSubUl"><li>I. Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Omsetning, markedsføring og distribusjon av produkter</li></ul></li><li>II. Krav til byggevarer som er CE-merket<ul class="tocSubUl"><li>§ 3. Gjennomføring av byggevareforordningen</li><li>§ 4. Språk i ytelseserklæring</li><li>§ 5. Språk på anvisninger og sikkerhetsinformasjon</li><li>§ 6. Varekontaktpunkt for byggevarer</li><li>§ 7. Teknisk bedømmelsesorgan</li><li>§ 8. Tekniske kontrollorgan etter byggevareforordningen</li></ul></li><li>III. Krav til byggevarer som ikke er CE-merket<ul class="tocSubUl"><li>§ 9. Virkeområde for kapittel III</li><li>§ 10. Dokumentasjon av vesentlige egenskaper</li><li>§ 11. Markedsdeltakernes plikter</li><li>§ 12. Vurdering og verifikasjon av egenskaper</li><li>§ 13. Innhold i dokumentasjonen</li><li>§ 14. Gjensidig godkjenning</li></ul></li><li>IV. Løfteinnretning og varmtvannskjel<ul class="tocSubUl"><li>§ 15. Virkeområde for kapittel IV</li><li>§ 16. Løfteinnretning</li><li>§ 17. Varmtvannskjel som fyres med flytende eller gassformig brensel</li><li>§ 18. CE-merking av løfteinnretninger og varmtvannskjeler</li><li>§ 19. Teknisk kontrollorgan for løfteinnretninger og varmtvannskjel</li></ul></li><li>V. Fellesbestemmelser<ul class="tocSubUl"><li>§ 20. Forbud mot villedende informasjon</li><li>§ 21. Tilsynsmyndighet</li><li>§ 22. Tilsyn med produkter til byggverk</li><li>§ 23. Reaksjoner fra tilsynsmyndigheten</li><li>§ 24. Overtredelsesgebyr. Gebyrenes størrelse</li><li>§ 25. Utmåling av overtredelsesgebyr</li><li>§ 26. Gebyr</li><li>§ 27. Ikrafttredelse, overgangsbestemmelse og endringer i andre forskrifter</li></ul></li><li>Forordning (EU) nr. 305/2011</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-17-1579" id="dokument"><h1>Forskrift om omsetning og dokumentasjon av produkter til byggverk</h1><section class="section" data-name="kapI" id="kapittel-1" data-lovdata-URL="LTI/forskrift/2013-12-17-1579/KAPITTEL_1"><h2>I. Innledende bestemmelser</h2><article class="legalArticle" data-lovdata-URL="LTI/forskrift/2013-12-17-1579/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Bestemmelsene i denne forskriften gjelder for produkter som framstilles, omsettes, markedsføres og distribueres for bruk i byggverk.</article></article><article class="legalArticle" data-lovdata-URL="LTI/forskrift/2013-12-17-1579/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Omsetning, markedsføring og distribusjon av produkter</span></h3><article class="legalP" id="kapittel-1-paragraf-2-ledd-1">Produkter til byggverk med dokumenterte egenskaper etter denne forskriften skal fritt kunne omsettes, markedsføres og distribueres.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2013-12-17-1579/KAPITTEL_2"><h2>II. Krav til byggevarer som er CE-merket</h2><article class="legalArticle" data-lovdata-URL="LTI/forskrift/2013-12-17-1579/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Gjennomføring av byggevareforordningen</span></h3><article class="legalP" id="kapittel-2-paragraf-1-ledd-1">EØS-avtalen vedlegg II kap. XXI nr. 1 (forordning (EU) nr. 305/2011) om fastsettelse av harmoniserte vilkår for markedsføring av byggevarer og om oppheving av rådsdirektiv 89/106/EØF gjelder som forskrift med de tilpasninger som følger av vedlegg II, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2013-12-17-1579/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Språk i ytelseserklæring</span></h3><article class="legalP" id="kapittel-2-paragraf-2-ledd-1">Ytelseserklæringen jf. forordning (EU) nr. 305/2011 art. 7 nr. 4, skal være på norsk eller på et annet skandinavisk språk.</article></article><article class="legalArticle" data-lovdata-URL="LTI/forskrift/2013-12-17-1579/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Språk på anvisninger og sikkerhetsinformasjon</span></h3><article class="legalP" id="kapittel-2-paragraf-3-ledd-1">Anvisningene og sikkerhetsinformasjonen jf. forordning (EU) nr. 305/2011 art. 11 nr. 6, art. 13 nr. 4 og art. 14 nr. 2, skal være på norsk eller et annet skandinavisk språk.</article></article><article class="legalArticle" data-lovdata-URL="LTI/forskrift/2013-12-17-1579/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Varekontaktpunkt for byggevarer</span></h3><article class="legalP" id="kapittel-2-paragraf-4-ledd-1">Direktoratet for byggkvalitet er varekontaktpunkt for byggevarer, jf. forordning (EU) nr. 305/2011 art. 10.</article></article><article class="legalArticle" data-lovdata-URL="LTI/forskrift/2013-12-17-1579/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Teknisk bedømmelsesorgan</span></h3><article class="legalP" id="kapittel-2-paragraf-5-ledd-1">Teknisk bedømmelsesorgan jf. forordning (EU) nr. 305/2011 art. 29 skal utpekes av Direktoratet for byggkvalitet.</article></article><article class="legalArticle" data-lovdata-URL="LTI/forskrift/2013-12-17-1579/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tekniske kontrollorgan etter byggevareforordningen</span></h3><article class="legalP" id="kapittel-2-paragraf-6-ledd-1">Tekniske kontrollorgan, jf. forordning (EU) nr. 305/2011 art 40 skal utpekes av Direktoratet for byggkvalitet etter reglene i lov 16. juni 1994 nr. 20 om tekniske kontrollorgan.</article><article class="legalP" id="kapittel-2-paragraf-6-ledd-2">Som grunnlag for utpekingen etter første ledd skal organet være akkreditert av et nasjonalt akkrediteringsorgan. Et organ som ikke er akkreditert kan i særskilte tilfeller likevel utpekes, forutsatt at direktoratet kan dokumentere at organet oppfyller relevante krav.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2013-12-17-1579/KAPITTEL_3"><h2>III. Krav til byggevarer som ikke er CE-merket</h2><article class="legalArticle" data-lovdata-URL="LTI/forskrift/2013-12-17-1579/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Virkeområde for kapittel III</span></h3><article class="legalP" id="kapittel-3-paragraf-1-ledd-1">Dette kapittelet gjelder for byggevarer som ikke er CE-merket.</article><article class="legalP" id="kapittel-3-paragraf-1-ledd-2">For byggevarer som bestilles eller lages for ett spesielt byggverk og produksjonsmetoden ikke inngår i produsentens ordinære virksomhet gjelder ikke § 10 tredje ledd og § 12.</article><article class="legalP" id="kapittel-3-paragraf-1-ledd-3">For byggevarer uten vesentlig betydning for at byggverket oppfyller krav i byggteknisk forskrift (TEK 10) gjelder ikke § 10 tredje ledd og § 12.</article></article><article class="legalArticle" data-lovdata-URL="LTI/forskrift/2013-12-17-1579/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon av vesentlige egenskaper</span></h3><article class="legalP" id="kapittel-3-paragraf-2-ledd-1">Byggevarer som ikke er CE-merket skal ha slike egenskaper som, når byggevaren er forsvarlig benyttet, medvirker til at byggverk tilfredsstiller grunnleggende krav til:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">Mekanisk motstandsevne og stabilitet</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">Brannsikkerhet</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">Hygiene, helse og miljø</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">Sikkerhet og tilgjengelighet ved bruk</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">Vern mot støy</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">Energiøkonomisering og varmeisolering</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">Bærekraftig bruk av naturressurser.</article></article></li></ul></article><article class="legalP" id="kapittel-3-paragraf-2-ledd-2">Vesentlige egenskaper skal dokumenteres i den grad de er nødvendig for vurdering av byggevarens egnethet til bruk i byggverk. Minst én egenskap skal alltid dokumenteres.</article><article class="legalP" id="kapittel-3-paragraf-2-ledd-3">Vesentlige egenskaper skal dokumenteres i henhold til en tilfredsstillende teknisk spesifikasjon. Det skal benyttes relevante beregnings-, prøvings- eller klassifiseringsstandarder.</article></article><article class="legalArticle" data-lovdata-URL="LTI/forskrift/2013-12-17-1579/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Markedsdeltakernes plikter</span></h3><article class="legalP" id="kapittel-3-paragraf-3-ledd-1">Produsent, dennes representant, importør og distributør, skal sørge for at vesentlige egenskaper til byggevarer er dokumentert og at tilfredsstillende produktdokumentasjon er tilgjengelig før byggevaren omsettes, markedsføres, distribueres eller brukes i et byggverk.</article></article><article class="legalArticle" data-lovdata-URL="LTI/forskrift/2013-12-17-1579/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Vurdering og verifikasjon av egenskaper</span></h3><article class="legalP" id="kapittel-3-paragraf-4-ledd-1">For byggevarer med egenskaper som er av stor betydning for oppfyllelse av de grunnleggende krav til byggverk eller der det er stor sannsynlighet for variasjoner i produksjonsprosessen, skal tredjepartsorgan utføre spesifiserte oppgaver i forbindelse med dokumenteringen av byggevarens vesentlige egenskaper. For CE-merkede byggevarer er systemer for vurdering og verifikasjon av egenskaper eller ytelser vedtatt av EU-kommisjonen. Tilsvarende vurdering og verifikasjon skal gjennomføres for sammenliknbare byggevarer som ikke er CE-merket.</article><article class="legalP" id="kapittel-3-paragraf-4-ledd-2">Tredjepartsorgan skal være akkreditert for de aktuelle oppgavene. Der slik akkreditering ikke er mulig skal tredjepartsorganet dokumentere tilsvarende kompetanse.</article></article><article class="legalArticle" data-lovdata-URL="LTI/forskrift/2013-12-17-1579/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innhold i dokumentasjonen</span></h3><article class="legalP" id="kapittel-3-paragraf-5-ledd-1">Dokumentasjonen skal inneholde identifikasjon av produsent og importør, produsentens og importørens kontaktdetaljer, byggevarens egenskaper, hvilke tekniske spesifikasjoner som er lagt til grunn, og der det er relevant, navnet på tredjepartsorgan som har utført oppgavene beskrevet i § 12 første ledd, hvilke oppgaver som ble utført og når disse ble utført.</article><article class="legalP" id="kapittel-3-paragraf-5-ledd-2">Byggevaren skal ledsages av nødvendige anvisninger og sikkerhetsinformasjon. Produktdokumentasjonen, samt anvisninger og sikkerhetsinformasjon, skal være på norsk eller et annet skandinavisk språk.</article></article><article class="legalArticle" data-lovdata-URL="LTI/forskrift/2013-12-17-1579/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gjensidig godkjenning</span></h3><article class="legalP" id="kapittel-3-paragraf-6-ledd-1">Dersom et produkt til byggverk lovlig kan omsettes i annet EØS-land, skal produktet godtas omsatt i Norge uten ny prøving eller kontroll.</article><article class="legalP" id="kapittel-3-paragraf-6-ledd-2">Det kan likevel kreves ytterligere produktdokumentasjon i tilfeller der det kan påvises forskjell mellom beskyttelsesnivåene i Norge og andre EØS-land. Krav om ytterligere produktdokumentasjon må være nødvendig og proporsjonalt, jf. EØS-avtalen artikkel 13.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2013-12-17-1579/KAPITTEL_4"><h2>IV. Løfteinnretning og varmtvannskjel</h2><article class="legalArticle" data-lovdata-URL="LTI/forskrift/2013-12-17-1579/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Virkeområde for kapittel IV</span></h3><article class="legalP" id="kapittel-4-paragraf-1-ledd-1">Dette kapitlet gjelder for løfteinnretninger og varmtvannskjeler.</article></article><article class="legalArticle" data-lovdata-URL="LTI/forskrift/2013-12-17-1579/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Løfteinnretning</span></h3><article class="legalP" id="kapittel-4-paragraf-2-ledd-1">Bestemmelsen gjelder for permanent løfteinnretning som heis, løfteplattform, rulletrapp, rullende fortau og trappeheis med unntak av løfteinnretning som del av produksjonsprosess. Følgende krav gjelder:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">Heis og tilhørende sikkerhetskomponenter skal tilfredsstille Heisdirektivet</article><article class="legalP" id="kapittel-4-paragraf-2-ledd-1-punkt-1-ledd-2">Definisjonen av heis fremgår av Maskindirektivet artikkel 24: Løfteinnretning som betjener fastlagte nivåer ved hjelp av heisstol, som beveger seg langs faste styreskinner og med en helning på mer enn 15 grader i forhold til et vannrett plan og som er beregnet til å transportere personer, personer og gods eller gods alene hvis heisstolen er tilgjengelig, dvs. At en person kan gå inn i heisstolen uten vanskeligheter og at den er utstyrt med betjeningsanordninger inne i heisstolen eller er innenfor rekkevidde av personen i heisstolen.</article><article class="legalP" id="kapittel-4-paragraf-2-ledd-1-punkt-1-ledd-3">Løfteinnretning som beveger seg langs en fast bane selv om den ikke beveger seg langs faste styreskinner, hører under Maskindirektivet.</article><article class="legalP" id="kapittel-4-paragraf-2-ledd-1-punkt-1-ledd-4">Med heisstol skal forstås den del av en heis som bærer personer, personer eller gods eller gods alene som skal heises opp eller senkes ned.</article><article class="legalP" id="kapittel-4-paragraf-2-ledd-1-punkt-1-ledd-5">Løfteinnretning som beveger seg med en hastighet lik eller under 0,15 m/s defineres som andre løfteinnretninger.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">Andre løfteinnretninger skal tilfredsstille Maskindirektivet.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-1-punkt-3"><article class="legalP" id="kapittel-4-paragraf-2-ledd-1-punkt-3-ledd-1">Som grunnlag for EU-typegodkjenning skal samsvarsvurdering utføres av teknisk kontrollorgan.</article><article class="legalP" id="kapittel-4-paragraf-2-ledd-1-punkt-3-ledd-2">Produktet skal vurderes mot tekniske spesifikasjoner og mot relevante sikkerhetskrav i direktivene.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-1-punkt-4"><article class="legalP" id="kapittel-4-paragraf-2-ledd-1-punkt-4-ledd-1">For heis og tilhørende sikkerhetskomponenter skal installatøren av heis etter Heisdirektivet og for andre løfteinnretninger etter Maskindirektivet få utført samsvarsvurdering etter framgangsmåte fastsatt i de respektive direktivene.</article></article></li></ul></article></article><article class="legalArticle" data-lovdata-URL="LTI/forskrift/2013-12-17-1579/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Varmtvannskjel som fyres med flytende eller gassformig brensel</span></h3><article class="legalP" id="kapittel-4-paragraf-3-ledd-1">Bestemmelsen gjelder for varmtvannskjel som fyres med flytende eller gassformig brensel og som har en effekt på mellom 4 kW og 400 kW innfyrt effekt. Bestemmelsen gjelder ikke for kjeler som kan bruke forskjellige typer brensel.</article><article class="legalP" id="kapittel-4-paragraf-3-ledd-2">Varmtvannskjel skal ha samsvarserklæring eller EU-typegodkjenning som omfatter kjelens energieffektivitet. Typegodkjenningen skal være utført av et teknisk kontrollorgan og vurderes direkte mot de sikkerhetskrav som er beskrevet i direktiv som gjelder for det aktuelle produktet.</article><article class="legalP" id="kapittel-4-paragraf-3-ledd-3">Typeprøving og vurdering utføres i henhold til regler gitt i eller i medhold av henholdsvis<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-3-punkt-1"><article class="legalP" id="kapittel-4-paragraf-3-ledd-3-punkt-1-ledd-1">direktiv 92/42/EØF om varmtvannskjeler</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-3-punkt-2"><article class="legalP" id="kapittel-4-paragraf-3-ledd-3-punkt-2-ledd-1">direktiv 90/396/EØF om gassinstallasjoner</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-3-punkt-3"><article class="legalP" id="kapittel-4-paragraf-3-ledd-3-punkt-3-ledd-1">direktiv 93/68/EØF om koordinering av regler om CE-merking.</article></article></li></ul></article></article><article class="legalArticle" data-lovdata-URL="LTI/forskrift/2013-12-17-1579/§18" data-name="§18" id="kapittel-4-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">CE-merking av løfteinnretninger og varmtvannskjeler</span></h3><article class="legalP" id="kapittel-4-paragraf-4-ledd-1">Et CE-merke viser at et produkt tilfredsstiller en teknisk spesifikasjon. Med teknisk spesifikasjon i denne bestemmelse menes harmoniserte produktstandarder for løfteinnretninger og varmtvannskjel som bekjentgjort i Den Europeiske Unions Tidende eller nasjonale tekniske spesifikasjoner som er ansett å være i samsvar med de grunnleggende krav og som er bekjentgjort i Den Europeiske Unions Tidende.</article><article class="legalP" id="kapittel-4-paragraf-4-ledd-2">Følgende produkter skal påføres CE-merke som angitt i gjeldende direktiver for produktene:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-2-punkt-1"><article class="legalP" id="kapittel-4-paragraf-4-ledd-2-punkt-1-ledd-1">heis og tilhørende sikkerhetskomponenter som er i samsvar med grunnleggende krav angitt i Heisdirektivet</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-2-punkt-2"><article class="legalP" id="kapittel-4-paragraf-4-ledd-2-punkt-2-ledd-1">løfteinnretning som er i samsvar med grunnleggende krav angitt i Maskindirektivet</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-2-punkt-3"><article class="legalP" id="kapittel-4-paragraf-4-ledd-2-punkt-3-ledd-1">varmtvannskjel som er i samsvar med krav angitt i direktivet om varmtvannskjeler CE-merket skal påføres produktet av produsent eller dennes representant. CE-merket skal bestå av bokstavene CE i følgende grafiske utforming:</article></article></li></ul></article> <article class="defaultP" margin-top="true"><img height="83" src="static/LTI/sf-20131217-1579-01-01.png" width="144" /></article><article class="legalP" id="kapittel-4-paragraf-4-ledd-3">Dersom CE-merket forminskes eller forstørres, skal størrelsesforholdet slik de framgår av modellen ovenfor overholdes.</article><article class="legalP" id="kapittel-4-paragraf-4-ledd-4">CE-merkingen skal omfatte krav angitt i gjeldende direktiv for produktet og kan være<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-4-punkt-1"><article class="legalP" id="kapittel-4-paragraf-4-ledd-4-punkt-1-ledd-1">identifikasjonsnummeret for det organ som har deltatt i produksjonskontrollfasen</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-4-punkt-2"><article class="legalP" id="kapittel-4-paragraf-4-ledd-4-punkt-2-ledd-1">produsentens navn eller identifikasjonsmerke</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-4-punkt-3"><article class="legalP" id="kapittel-4-paragraf-4-ledd-4-punkt-3-ledd-1">de to siste sifrene i det året da merkingen ble påført og om nødvendig produktsertifikatets nummer</article></article></li><li data-li-identifier="d)" data-name="d)"><article class="listArticle" id="kapittel-4-paragraf-4-ledd-4-punkt-4"><article class="legalP" id="kapittel-4-paragraf-4-ledd-4-punkt-4-ledd-1">deklarerte produktegenskaper, klassifisering og lignende som angitt i direktiv for produktet.</article></article></li></ul></article><article class="legalP" id="kapittel-4-paragraf-4-ledd-5">De ulike delene som CE-merket består av, skal så langt som mulig ha samme høyde og ikke være under 5 mm.</article><article class="legalP" id="kapittel-4-paragraf-4-ledd-6">Opplysninger som er nødvendige ut fra et sikkerhetssynspunkt skal være på norsk.</article></article><article class="legalArticle" data-lovdata-URL="LTI/forskrift/2013-12-17-1579/§19" data-name="§19" id="kapittel-4-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Teknisk kontrollorgan for løfteinnretninger og varmtvannskjel</span></h3><article class="legalP" id="kapittel-4-paragraf-5-ledd-1">Et teknisk kontrollorgan skal attestere at produkter til byggverk som omfattes av dette kapittel, er i samsvar med den gitte tekniske spesifikasjon.</article><article class="legalP" id="kapittel-4-paragraf-5-ledd-2">Tekniske kontrollorgan skal utpekes at Direktoratet for byggkvalitet etter reglene i lov 16. juni 1994 nr. 20 om tekniske kontrollorgan.</article><article class="legalP" id="kapittel-4-paragraf-5-ledd-3">Som grunnlag for utpekingen av et teknisk kontrollorgan skal organet være akkreditert av et nasjonalt akkrediteringsorgan. Et teknisk kontrollorgan som ikke er akkreditert kan i særskilte tilfeller likevel utpekes, forutsatt at utpekende myndighet kan dokumentere at organet oppfyller relevante krav.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2013-12-17-1579/KAPITTEL_5"><h2>V. Fellesbestemmelser</h2><article class="legalArticle" data-lovdata-URL="LTI/forskrift/2013-12-17-1579/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forbud mot villedende informasjon</span></h3><article class="legalP" id="kapittel-5-paragraf-1-ledd-1">Det er ikke tillatt å benytte uriktig eller mangelfull informasjon som er egnet til å villede om et produkt til byggverks lovlige bruk i et byggverk eller om produktets egenskaper.</article></article><article class="legalArticle" data-lovdata-URL="LTI/forskrift/2013-12-17-1579/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tilsynsmyndighet</span></h3><article class="legalP" id="kapittel-5-paragraf-2-ledd-1">Direktoratet for byggkvalitet er tilsynsmyndighet for produkter til byggverk.</article><article class="legalP" id="kapittel-5-paragraf-2-ledd-2">Kommunal- og regionaldepartementet er klageinstans for vedtak som fattes av tilsynsmyndigheten.</article></article><article class="legalArticle" data-lovdata-URL="LTI/forskrift/2013-12-17-1579/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Tilsyn med produkter til byggverk</span></h3><article class="legalP" id="kapittel-5-paragraf-3-ledd-1">Tilsynsmyndighet kan kreve tilsendt produktdokumentasjon og annen informasjon som er tilgjengelig ved omsetning, markedsføring, distribusjon eller bruk av produkt til byggverk, herunder dokumentasjon for attestering av samsvar eller vurdering og verifikasjon av egenskaper, og test- og beregningsgrunnlag som er brukt ved utarbeidelse av produktdokumentasjonen.</article><article class="legalP" id="kapittel-5-paragraf-3-ledd-2">Tilsynsmyndighet skal gis adgang til produkt, rom, areal eller annet område som anses nødvendig for å kunne utføre vurdering av produktet.</article><article class="legalP" id="kapittel-5-paragraf-3-ledd-3">Ved begrunnet mistanke om at det omsettes, markedsføres, distribueres eller brukes produkt som ikke har tilfredsstillende produktdokumentasjon, herunder ufullstendig eller uriktig dokumentasjon eller hvor produktet kan medføre fare for sikkerhet, helse eller miljø, skal bygningsmyndighet og annen offentlig myndighet som behandler tiltak etter sektorlovgivning som omfattes av plan- og bygningsloven § 29-7, melde forholdet til tilsynsmyndigheten.</article><article class="legalP" id="kapittel-5-paragraf-3-ledd-4">Dersom produsent eller dennes representant trekker et produkt som ikke har tilfredsstillende produktdokumentasjon, herunder ufullstendig eller uriktig dokumentasjon eller hvor produktet kan medføre fare for sikkerhet, helse og miljø, tilbake fra markedet, skal det sendes melding til tilsynsmyndigheten.</article></article><article class="legalArticle" data-lovdata-URL="LTI/forskrift/2013-12-17-1579/§23" data-name="§23" id="kapittel-5-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Reaksjoner fra tilsynsmyndigheten</span></h3><article class="legalP" id="kapittel-5-paragraf-4-ledd-1">Ved brudd på reglene i denne forskriftens kapittel II, brukes virkemidlene i forordning (EU) nr. 305/2011 kap. XIII.</article><article class="legalP" id="kapittel-5-paragraf-4-ledd-2">Ved brudd på reglene i denne forskriftens kapittel III og IV, brukes følgende virkemidler:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-4-ledd-2-punkt-1"><article class="legalP" id="kapittel-5-paragraf-4-ledd-2-punkt-1-ledd-1">Dersom tilsynsmyndigheten finner at produkt til byggverk ikke har tilfredsstillende produktdokumentasjon etter forskriften, herunder ufullstendig eller uriktig dokumentasjon, kan den gi pålegg om å stanse omsetning, markedsføring, distribusjon og bruk av produktet inntil tilfredsstillende produktdokumentasjon foreligger.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-4-ledd-2-punkt-2"><article class="legalP" id="kapittel-5-paragraf-4-ledd-2-punkt-2-ledd-1">Tilsynsmyndigheten kan gi pålegg om å kalle tilbake produkt som beskrevet i første ledd fra markedet eller kan kreve andre tiltak for å sikre at produktet bringes i overensstemmelse med forskriften.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-4-ledd-2-punkt-3"><article class="legalP" id="kapittel-5-paragraf-4-ledd-2-punkt-3-ledd-1">I tilfeller der vanlig eller forventet bruk av produkt til byggverk kan utgjøre en alvorlig risiko for sikkerhet, helse eller miljø, kan tilsynsmyndigheten midlertidig stanse omsetning, markedsføring, distribusjon og bruk av produkter for å utføre nødvendige undersøkelser og sikkerhetsvurderinger.</article></article></li></ul></article><article class="legalP" id="kapittel-5-paragraf-4-ledd-3">Tilsynsmyndigheten kan ilegge tvangsmulkt etter plan- og bygningsloven § 32-5 dersom pålegg etter første eller annet ledd i denne paragrafen ikke etterkommes.</article></article><article class="legalArticle" data-lovdata-URL="LTI/forskrift/2013-12-17-1579/§24" data-name="§24" id="kapittel-5-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overtredelsesgebyr. Gebyrenes størrelse</span></h3><article class="legalP" id="kapittel-5-paragraf-5-ledd-1">Tilsynsmyndigheten kan ilegge overtredelsesgebyr etter plan- og bygningsloven § 32-8 annet ledd inntil angitte beløpsgrenser for forsettlige eller uaktsomme overtredelser av denne forskriften.</article><article class="legalP" id="kapittel-5-paragraf-5-ledd-2">Tilsynsmyndigheten kan ilegge overtredelsesgebyr inntil kr 50&#xa0;000 for mindre avvik og inntil kr 100&#xa0;000 for vesentlige avvik.</article><article class="legalP" id="kapittel-5-paragraf-5-ledd-3">Høyere overtredelsesgebyr enn nevnt i annet ledd kan ilegges ved alvorlige overtredelser. Ved vurderingen skal det særlig legges vekt på forhold som nevnt i § 25. Overtredelsesgebyr kan uansett ikke overstige kr 200&#xa0;000 for samme handling enten den medfører én eller flere overtredelser.</article></article><article class="legalArticle" data-lovdata-URL="LTI/forskrift/2013-12-17-1579/§25" data-name="§25" id="kapittel-5-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Utmåling av overtredelsesgebyr</span></h3><article class="legalP" id="kapittel-5-paragraf-6-ledd-1">Ved vurdering av overtredelsesgebyrets størrelse kan tilsynsmyndigheten legge vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-6-ledd-1-punkt-1"><article class="legalP" id="kapittel-5-paragraf-6-ledd-1-punkt-1-ledd-1">Hvor alvorlig overtredelsen er</article></article></li><li data-li-identifier="b)" data-name="b)"><article class="listArticle" id="kapittel-5-paragraf-6-ledd-1-punkt-2"><article class="legalP" id="kapittel-5-paragraf-6-ledd-1-punkt-2-ledd-1">Om eventuelt pålegg gitt med hjemmel i denne forskriftens § 23 er fulgt</article></article></li><li data-li-identifier="c)" data-name="c)"><article class="listArticle" id="kapittel-5-paragraf-6-ledd-1-punkt-3"><article class="legalP" id="kapittel-5-paragraf-6-ledd-1-punkt-3-ledd-1">Om overtrederen gjentatte ganger har vært ansvarlig for forhold som kan medføre overtredelsesgebyr</article></article></li><li data-li-identifier="d)" data-name="d)"><article class="listArticle" id="kapittel-5-paragraf-6-ledd-1-punkt-4"><article class="legalP" id="kapittel-5-paragraf-6-ledd-1-punkt-4-ledd-1">Om overtredelsen bidrar til økonomisk gevinst</article></article></li><li data-li-identifier="e)" data-name="e)"><article class="listArticle" id="kapittel-5-paragraf-6-ledd-1-punkt-5"><article class="legalP" id="kapittel-5-paragraf-6-ledd-1-punkt-5-ledd-1">Om overtredelsen er gjort i vinnings hensikt</article></article></li><li data-li-identifier="f)" data-name="f)"><article class="listArticle" id="kapittel-5-paragraf-6-ledd-1-punkt-6"><article class="legalP" id="kapittel-5-paragraf-6-ledd-1-punkt-6-ledd-1">Om overtredelsesgebyret vil virke urimelig ut fra overtrederens økonomiske situasjon.</article></article></li></ul></article></article><article class="legalArticle" data-lovdata-URL="LTI/forskrift/2013-12-17-1579/§26" data-name="§26" id="kapittel-5-paragraf-7"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Gebyr</span></h3><article class="legalP" id="kapittel-5-paragraf-7-ledd-1">Tilsynsmyndighetene kan kreve at den som produserer eller importerer et produkt etter denne forskrift helt eller delvis skal dekke kostnadene for testing og inspeksjon som anses som nødvendige for å vurdere et produkts egenskaper og virkninger. Kostnadene er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2013-12-17-1579/§27" data-name="§27" id="kapittel-5-paragraf-8"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Ikrafttredelse, overgangsbestemmelse og endringer i andre forskrifter</span></h3><article class="legalP" id="kapittel-5-paragraf-8-ledd-1">Forskriften trer i kraft 1. januar 2014.</article><article class="legalP" id="kapittel-5-paragraf-8-ledd-2">Forskriften får bare anvendelse på produkter som er produsert, omsatt og markedsført etter at den er trådt i kraft. Byggevarer som er produsert, omsatt og markedsført før ikrafttredelsen behandles etter forskrift 26. mars 2010 nr. 489 kapittel 3 slik det lød før ikrafttredelsen av denne forskriften.</article><article class="legalP" id="kapittel-5-paragraf-8-ledd-3">Fra samme tidspunkt gjøres følgende endringer i forskrift 26. mars 2010 nr. 489 om tekniske krav til byggverk (Byggteknisk forskrift):<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-8-ledd-3-punkt-1"><article class="legalP" id="kapittel-5-paragraf-8-ledd-3-punkt-1-ledd-1">§ 3-1 (1) skal lyde:</article><article class="legalP" id="kapittel-5-paragraf-8-ledd-3-punkt-1-ledd-2">Regler for dokumentasjon av produkter følger av forskrift om omsetning og dokumentasjon av produkter til byggverk.</article></article></li><li data-li-identifier="b)" data-name="b)"><article class="listArticle" id="kapittel-5-paragraf-8-ledd-3-punkt-2"><article class="legalP" id="kapittel-5-paragraf-8-ledd-3-punkt-2-ledd-1">§ 3-1 (3) skal lyde:</article><article class="legalP" id="kapittel-5-paragraf-8-ledd-3-punkt-2-ledd-2">Før produkter bygges inn i byggverk må det være dokumentert at produktene har de egenskapene som er nødvendige for at det ferdige byggverket tilfredsstiller kravene som følger av denne forskriften.</article></article></li><li data-li-identifier="c)" data-name="c)"><article class="listArticle" id="kapittel-5-paragraf-8-ledd-3-punkt-3"><article class="legalP" id="kapittel-5-paragraf-8-ledd-3-punkt-3-ledd-1">§ 3-1 (2), (3), (4) og (5) oppheves.</article></article></li><li data-li-identifier="d)" data-name="d)"><article class="listArticle" id="kapittel-5-paragraf-8-ledd-3-punkt-4"><article class="legalP" id="kapittel-5-paragraf-8-ledd-3-punkt-4-ledd-1">øvrige bestemmelser i kap. 3. oppheves.</article></article></li></ul></article><article class="legalP" id="kapittel-5-paragraf-8-ledd-4">Fra samme tidspunkt gjøres følgende endring i forskrift 26. mars 2010 nr. 488 om byggesak (byggesaksforskriften) § 12-3 bokstav a:</article><article class="legalP" id="kapittel-5-paragraf-8-ledd-5">«byggteknisk forskrift kapittel 3» endres til «forskrift om omsetning og dokumentasjon av produkter til byggverk».</article></article></section><section class="section" id="kapittel-6" data-lovdata-URL="LTI/forskrift/2013-12-17-1579/KAPITTEL_6"><h2>Forordning (EU) nr. 305/2011</h2><article class="legalP" id="kapittel-6-ledd-1">Nedenfor gjengis EØS-avtalen vedlegg II kap. XXI nr. 1 (forordning (EU) nr. 305/2011) slik Kommunal- og regionaldepartementet tolker denne del av EØS-avtalen med de endringer og tillegg som følger av EØS-tilpasningen av rettsakten i henhold til avtalens protokoll 1 mv.</article><article class="legalP" id="kapittel-6-ledd-2">For å lese forordning (EU) nr. 305/2011 se her: (pdf)</article></section></main></body></html>