<!DOCTYPE html><html lang="no"><head><title>Forskrift om endringer i forskrift 13. mars 2009 nr. 303 om kontrollutvalget for tiltak mot hvitvasking</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-09-27-1134</dd><dt class="dokid">DokumentID</dt><dd class="dokid">LTI/forskrift/2013-09-27-1134</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 13 s 2285</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-03-13-303</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-03-06-11/§31</li></ul></dd><dt class="dateOfPublication">Kunngjort</dt><dd class="dateOfPublication">2013-09-27 15:50</dd><dt class="journalNumber">Journalnummer</dt><dd class="journalNumber">2013-1003</dd><dt class="titleShort">Korttittel</dt><dd class="titleShort">Endr. i hvitvaskingsforskriften</dd><dt class="title">Tittel</dt><dd class="title">Forskrift om endringer i forskrift 13. mars 2009 nr. 303 om kontrollutvalget for tiltak mot hvitvasking</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 27. september 2013 med hjemmel i lov 6. mars 2009 nr. 11 om tiltak mot hvitvasking og terrorfinansiering mv. (hvitevaskingsloven) § 31. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2013-09-27-1134</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift 13. mars 2009 nr. 303 om kontrollutvalget for tiltak mot hvitvasking<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-09-27-1134" id="dokument"><h1>Forskrift om endringer i forskrift 13. mars 2009 nr. 303 om kontrollutvalget for tiltak mot hvitvasking</h1><section class="section" data-name="kapI" id="kapittel-1" data-lovdata-URL="LTI/forskrift/2013-09-27-1134/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 13. mars 2009 nr. 303 om kontrollutvalget om hvitvasking gjøres følgende endringer:</article> <article class="defaultP" margin-top="true">§ 2 skal lyde:</article><article class="legalP" id="kapittel-1-ledd-2">Utvalget skal føre kontroll med ØKOKRIMs behandling av opplysninger mottatt i medhold av lov 6. mars 2009 nr. 11 om tiltak mot hvitvasking og terrorfinansiering mv. (hvitvaskingsloven) og forskrift 13. mars 2009 nr. 302 om tiltak mot hvitvasking og terrorfinansiering mv. (hvitvaskingsforskriften).</article><article class="legalP" id="kapittel-1-ledd-3">Det skal særlig føres kontroll med at ØKOKRIM følger saksbehandlingsregler fastsatt i ovennevnte bestemmelser og med at behandling av opplysninger i ASK skjer i samsvar med lov 28. mai 2010 nr. 16 om behandling av opplysninger i politiet og påtalemyndigheten (politiregisterloven) og forskrift 13. september 2013 om behandling av opplysninger i politiet og påtalemyndigheten (politiregisterforskriften) med unntak av politiregisterloven § 15 og § 17 og politiregisterforskriften kapittel 40, samt med unntak av at ØKOKRIMs internkontroll for å oppfylle kravene i disse bestemmelsene er i samsvar med politiregisterloven § 16 og politiregisterforskriften kapittel 39. I denne forbindelse skal utvalget vurdere de interne retningslinjene for ØKOKRIM, og påse at disse følges.</article><article class="legalP" id="kapittel-1-ledd-4">Politiregisterloven § 60 annet ledd og politiregisterforskriften § 42-3 gjelder tilsvarende for utvalget.</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-5">Utvalget skal innenfor sitt myndighetsområde jf. § 2, etter skriftlig begjæring fra den registrerte eller den som antar å være registrert, kontrollere at opplysninger om vedkommende er behandlet i samsvar med hvitvaskingsloven, hvitvaskingsforskriften, politiregisterloven og politiregisterforskriften.</article><article class="legalP" id="kapittel-1-ledd-6">Utvalget kan for øvrig av eget tiltak ta opp enhver sak eller ethvert forhold i tilknytning til ØKOKRIMs bruk av mottatte opplysninger.</article> <article class="defaultP" margin-top="true">§ 4 skal lyde:</article><article class="legalP" id="kapittel-1-ledd-7">Begjæring om kontroll etter § 3 skal fremsettes skriftlig for Kontrollutvalgets sekretariat. Den som begjærer kontroll må identifisere seg på en tilstrekkelig måte.</article><article class="legalP" id="kapittel-1-ledd-8">Begjæring om kontroll skal besvares snarest mulig og senest innen 30 dager. Dersom saken ikke kan behandles innen fristen, skal den som har begjært kontroll underrettes om dette med angivelse av når kontrollen kan antas å bli gjennomført.</article><article class="legalP" id="kapittel-1-ledd-9">Klager skal gis underretning om resultatet av behandlingen i form av en skriftlig underretning om hvorvidt resultatet av kontrollen medfører grunnlag for kritikk mot ØKOKRIM eller ikke. Dersom begjæring om kontroll gjelder opplysninger som det ikke er gitt innsyn i, skal Kontrollutvalgets svar utformes på en slik måte at det ikke tilkjennegir at det foreligger en registrering som det ikke gis innsyn i.</article><article class="legalP" id="kapittel-1-ledd-10">Begjæring om kontroll kan avvises av Kontrollutvalget dersom samme forhold har blitt kontrollert tidligere, og det ikke foreligger holdepunkter for at det er foretatt nye registreringer.</article> <article class="defaultP" margin-top="true">§ 7 nytt første ledd skal lyde:</article><article class="legalP" id="kapittel-1-ledd-11">Utvalget er et uavhengig kontrollorgan.</article> <article class="defaultP" margin-top="true">§ 7 første og annet ledd blir nytt annet og tredje ledd.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Kun ett ledd fra før. Nåværende første ledd blir nytt annet ledd. Lovdatas anm.</article></footer></section><section class="section" data-name="kapII" id="kapittel-2" data-lovdata-URL="LTI/forskrift/2013-09-27-1134/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikraftsetting</i></article><article class="legalP" id="kapittel-2-ledd-1">Forskriften trer i kraft 1. januar 2014.</article></section></main></body></html>