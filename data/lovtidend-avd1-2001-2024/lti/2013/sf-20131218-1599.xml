<!DOCTYPE html><html lang="no"><head><title>Forskrift om utlevering, viderebruk og annen behandling av opplysninger fra grunnboken og matrikkelen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-18-1599</dd><dt class="dokid">DokumentID</dt><dd class="dokid">LTI/forskrift/2013-12-18-1599</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3142</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2009-06-26-864</li><li>forskrift/1995-11-03-875</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§12b</li><li>lov/1935-06-07-2/§38</li><li>lov/2005-06-17-101/§29</li><li>lov/2005-06-17-101/§30</li><li>lov/2005-06-17-101/§32</li></ul></dd><dt class="dateOfPublication">Kunngjort</dt><dd class="dateOfPublication">2013-12-27 15:05</dd><dt class="journalNumber">Journalnummer</dt><dd class="journalNumber">2013-1413</dd><dt class="titleShort">Korttittel</dt><dd class="titleShort">Forskrift om opplysninger fra grunnbok og matrikkel</dd><dt class="title">Tittel</dt><dd class="title">Forskrift om utlevering, viderebruk og annen behandling av opplysninger fra grunnboken og matrikkelen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 18. desember 2013 med hjemmel i lov 7. juni 1935 nr. 2 om tinglysing § 12b og § 38 og lov 17. juni 2005 nr. 101 om eigedomsregistrering (matrikkellova) § 29, § 30 og § 32.</dd><dt class="refid">RefID</dt><dd class="refid">forskrift/2013-12-18-1599</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utlevering, viderebruk og annen behandling av opplysninger fra grunnboken og matrikkelen<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Retten til å få oppgitt hva som er registrert i grunnboken og matrikkelen</li><li>§ 4. Elektronisk tilgang til opplysninger fra grunnboken og matrikkelen via maskinlesbart grensesnitt</li><li>§ 5. Felles bestemmelser om behandling av opplysninger fra grunnboken og matrikkelen</li><li>§ 6. Stenging av tilgang til opplysninger fra grunnboken og matrikkelen</li><li>§ 7. Bekreftet utskrift fra grunnboken mv.</li><li>§ 8. Betaling</li><li>§ 9. Klage</li><li>§ 10. Iverksetting</li><li>§ 11. Endring av andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-18-1599" id="dokument"><h1>Forskrift om utlevering, viderebruk og annen behandling av opplysninger fra grunnboken og matrikkelen</h1><article class="legalArticle" data-lovdata-URL="LTI/forskrift/2013-12-18-1599/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder tinglysings- og matrikkelmyndighetenes utlevering av opplysninger fra grunnboken og matrikkelen. Forskriften gjelder også virksomheters utlevering, viderebruk og annen behandling av opplysninger fra grunnboken og matrikkelen.</article></article><article class="legalArticle" data-lovdata-URL="LTI/forskrift/2013-12-18-1599/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften betyr:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>grunnboken:</i> statens offisielle register over tinglyste dokumenter som gjelder fast eiendom, samt rettsstiftelser som gjelder borettslagsandeler, jf. tinglysingsforskriften § 10 første ledd</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>matrikkelen</i>: statens offisielle register over fast eiendom, herunder bygninger, boliger og adresser, jf. matrikkellova § 3 bokstav a)</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>registerenhet:</i> enhet registrert i matrikkelen eller grunnboken med eget matrikkelnummer eller egen andel i borettslag</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>virksomhet:</i> selskap, stiftelse, enkeltpersonforetak eller offentlig organ registrert i enhetsregisteret, unntatt Statens kartverk</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>behandling av opplysninger</i>: enhver bruk av opplysninger hentet fra grunnboken og matrikkelen, som f.eks. sammenstilling, lagring, visning, viderebruk og utlevering eller en kombinasjon av slike bruksmåter</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>tilgangskontroll</i>: et system for å identifisere og autentisere brukere</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>skjermingsverdige bygningstyper:</i> kraftstasjon, transformatorstasjon, annen energiforsyningsbygning eller bygning som har nær tilknytning til eller tjener slik bygning, silobygning, telekommunikasjonsbygning, fengselsbygning eller bygning som har nær tilknytning til eller tjener slik bygning, stasjon for radarovervåking av fly eller skipstrafikk, tilfluktsrom eller bunker, annen beredskapsbygning eller bygning som har nær tilknytning til eller tjener slik bygning.</article></article></li></ul></article></article><article class="legalArticle" data-lovdata-URL="LTI/forskrift/2013-12-18-1599/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Retten til å få oppgitt hva som er registrert i grunnboken og matrikkelen</span></h2><article class="numberedLegalP" data-numerator="1" id="paragraf-3-nummer-1">(1) Statens kartverk skal på forespørsel opplyse om hva som er registrert i grunnboken om en bestemt registerenhet, med unntak av opplysninger om personers fødselsnummer og D-nummer.</article><article class="numberedLegalP" data-numerator="2" id="paragraf-3-nummer-2">(2) Statens kartverk skal på forespørsel gi følgende opplysninger fra matrikkelen om bestemte matrikkelenheter, adresser eller bygninger:<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-2-punkt-1"><article class="legalP" id="paragraf-3-nummer-2-punkt-1-ledd-1">matrikkelnummer, matrikkelenhetstype, areal, grenselinjer, grensepunkt, kulturminner, forurensinger i grunnen,</article></article></li><li data-li-identifier="b)" data-name="b)"><article class="listArticle" id="paragraf-3-nummer-2-punkt-2"><article class="legalP" id="paragraf-3-nummer-2-punkt-2-ledd-1">bygningsnummer, næringsgruppe, bygningsstatus og bygningstype med unntak av skjermingsverdige bygningstyper,</article></article></li><li data-li-identifier="c)" data-name="c)"><article class="listArticle" id="paragraf-3-nummer-2-punkt-3"><article class="legalP" id="paragraf-3-nummer-2-punkt-3-ledd-1">vegadresse, adressetilleggsnavn, matrikkeladresse, matrikkeladressenavn og opplysninger om grunnkrets, valgkrets, kirkesokn, tettsted og postnummer,</article></article></li><li data-li-identifier="d)" data-name="d)"><article class="listArticle" id="paragraf-3-nummer-2-punkt-4"><article class="legalP" id="paragraf-3-nummer-2-punkt-4-ledd-1">tilhørende koordinater.</article></article></li></ul></article><article class="numberedLegalP" data-numerator="3" id="paragraf-3-nummer-3">(3) Statens kartverk skal gi den som har berettiget interesse etter matrikkellova § 30 annet ledd følgende opplysninger fra matrikkelen: hvem som er registrert eier eller fester, avtale eller vedtak om erverv av grunn til offentlig veg eller jernbane, framsatt krav om sak for jordskifteretten, bebygd areal, antall etasjer og deres bruksareal, heis, bygningshistoriske opplysninger, vannforsyning, avløp, energikilder og oppvarming, pålegg som gjelder bruk av grunn eller bygninger, adresser til matrikkelenheter, bygninger og bruksenheter, og sammenheng mellom matrikkelenheter, adresser og bygninger.</article><article class="numberedLegalP" data-numerator="4" id="paragraf-3-nummer-4">(4) Statens kartverk skal i tillegg gi den som har hjemmel i matrikkellova § 30 første ledd andre opplysninger om hva som er registrert i matrikkelen i samsvar med formålet med behandlingen.</article><article class="numberedLegalP" data-numerator="5" id="paragraf-3-nummer-5">(5) Opplysningene kan gis muntlig, skriftlig eller gjøres tilgjengelig for søking eller visning på Internett med tilgangskontroll og begrensninger i antall søk. Kommunen kan på tilsvarende måte gi opplysninger som nevnt i annet til fjerde ledd.</article></article><article class="legalArticle" data-lovdata-URL="LTI/forskrift/2013-12-18-1599/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Elektronisk tilgang til opplysninger fra grunnboken og matrikkelen via maskinlesbart grensesnitt</span></h2><article class="numberedLegalP" data-numerator="1" id="paragraf-4-nummer-1">(1) Statens kartverk skal gi virksomheter elektronisk tilgang til opplysninger fra grunnboken og matrikkelen via et spesifisert maskinlesbart grensesnitt for kommunikasjon mellom programvarekomponenter. Grensesnittet skal gi mulighet for søking i, visning av og nedlasting av hele eller deler av innholdet i grunnboken og matrikkelen. Tilgang kan på forespørsel fra virksomheten også gis i maskinlesbar form på annet egnet distribusjonsmedium.</article><article class="numberedLegalP" data-numerator="2" id="paragraf-4-nummer-2">(2) Tilgang gis på standardvilkår fastsatt av Statens kartverk til virksomhet som har hjemmel til å behandle opplysningene etter denne forskriften.</article><article class="numberedLegalP" data-numerator="3" id="paragraf-4-nummer-3">(3) Tilgang til opplysninger om skjermingsverdige bygningstyper gis kun til virksomheter etter særskilt samtykke fra Statens kartverk. Slikt samtykke kan bare gis dersom vitale personlige eller offentlige interesser ikke blir skadelidende.</article><article class="numberedLegalP" data-numerator="4" id="paragraf-4-nummer-4">(4) Opplysninger om registerenhet hvor person har fortrolig eller strengt fortrolig adresse skal behandles av Statens kartverk. Statens kartverk kan delegere oppgaven til kommunen.</article><article class="numberedLegalP" data-numerator="5" id="paragraf-4-nummer-5">(5) Følgende virksomheter og virksomheter som videreformidler opplysninger til disse, kan få elektronisk tilgang via et maskinlesbart grensesnitt til alle opplysninger fra grunnboken og matrikkelen, med mindre annet er bestemt i denne forskrift:<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-5-punkt-1"><article class="legalP" id="paragraf-4-nummer-5-punkt-1-ledd-1">advokater og personer med tillatelse fra Tilsynsrådet for advokatvirksomhet til å drive rettshjelpsvirksomhet,</article></article></li><li data-li-identifier="b)" data-name="b)"><article class="listArticle" id="paragraf-4-nummer-5-punkt-2"><article class="legalP" id="paragraf-4-nummer-5-punkt-2-ledd-1">banker,</article></article></li><li data-li-identifier="c)" data-name="c)"><article class="listArticle" id="paragraf-4-nummer-5-punkt-3"><article class="legalP" id="paragraf-4-nummer-5-punkt-3-ledd-1">forsikringsselskap,</article></article></li><li data-li-identifier="d)" data-name="d)"><article class="listArticle" id="paragraf-4-nummer-5-punkt-4"><article class="legalP" id="paragraf-4-nummer-5-punkt-4-ledd-1">finansieringsforetak,</article></article></li><li data-li-identifier="e)" data-name="e)"><article class="listArticle" id="paragraf-4-nummer-5-punkt-5"><article class="legalP" id="paragraf-4-nummer-5-punkt-5-ledd-1">person eller foretak som driver inkassovirksomhet etter inkassoloven § 4 første ledd,</article></article></li><li data-li-identifier="f)" data-name="f)"><article class="listArticle" id="paragraf-4-nummer-5-punkt-6"><article class="legalP" id="paragraf-4-nummer-5-punkt-6-ledd-1">kredittopplysningsforetak,</article></article></li><li data-li-identifier="g)" data-name="g)"><article class="listArticle" id="paragraf-4-nummer-5-punkt-7"><article class="legalP" id="paragraf-4-nummer-5-punkt-7-ledd-1">namsmyndighet,</article></article></li><li data-li-identifier="h)" data-name="h)"><article class="listArticle" id="paragraf-4-nummer-5-punkt-8"><article class="legalP" id="paragraf-4-nummer-5-punkt-8-ledd-1">staten, kommuner, fylkeskommuner,</article></article></li><li data-li-identifier="i)" data-name="i)"><article class="listArticle" id="paragraf-4-nummer-5-punkt-9"><article class="legalP" id="paragraf-4-nummer-5-punkt-9-ledd-1">eiendomsmeglerforetak,</article></article></li><li data-li-identifier="j)" data-name="j)"><article class="listArticle" id="paragraf-4-nummer-5-punkt-10"><article class="legalP" id="paragraf-4-nummer-5-punkt-10-ledd-1">statsautoriserte og registrerte revisorer,</article></article></li><li data-li-identifier="k)" data-name="k)"><article class="listArticle" id="paragraf-4-nummer-5-punkt-11"><article class="legalP" id="paragraf-4-nummer-5-punkt-11-ledd-1">domstoler,</article></article></li><li data-li-identifier="l)" data-name="l)"><article class="listArticle" id="paragraf-4-nummer-5-punkt-12"><article class="legalP" id="paragraf-4-nummer-5-punkt-12-ledd-1">presseorgan etter mediefridomslova § 2 første ledd for bruk til journalistiske formål,</article></article></li><li data-li-identifier="m)" data-name="m)"><article class="listArticle" id="paragraf-4-nummer-5-punkt-13"><article class="legalP" id="paragraf-4-nummer-5-punkt-13-ledd-1">andre etter særskilt samtykke fra Statens kartverk.</article></article></li></ul></article><article class="numberedLegalP" data-numerator="6" id="paragraf-4-nummer-6">(6) Virksomhet som kan dokumentere berettiget interesse eller som videreformidler opplysninger til slike virksomheter, kan gis elektronisk tilgang via et maskinlesbart grensesnitt til opplysninger fra grunnboken, med unntak av fødselsnummer, D-nummer og pengeheftelser som er knyttet til slike nummer. Undervisnings- eller forskningsformål anses som berettiget interesse.</article><article class="numberedLegalP" data-numerator="7" id="paragraf-4-nummer-7">(7) Virksomhet som har berettiget interesse etter matrikkellova § 30 annet ledd eller som videreformidler opplysninger til noen med slik interesse, kan få opplysninger fra matrikkelen som nevnt i denne forskriften § 3 tredje ledd elektronisk via et maskinlesbart grensesnitt.</article><article class="numberedLegalP" data-numerator="8" id="paragraf-4-nummer-8">(8) Virksomhet som har hjemmel i matrikkellova § 30 første ledd eller som videreformidler opplysninger til noen med slik hjemmel, kan i tillegg få andre opplysninger om hva som er registrert i matrikkelen i samsvar med formålet med behandlingen.</article><article class="numberedLegalP" data-numerator="9" id="paragraf-4-nummer-9">(9) Opplysninger fra matrikkelen som nevnt i § 3 annet ledd kan behandles av enhver i samsvar med matrikkellova § 30 tredje ledd. Det samme gjelder statistisk informasjon som ikke kan knyttes til enkeltperson.</article></article><article class="legalArticle" data-lovdata-URL="LTI/forskrift/2013-12-18-1599/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Felles bestemmelser om behandling av opplysninger fra grunnboken og matrikkelen</span></h2><article class="numberedLegalP" data-numerator="1" id="paragraf-5-nummer-1">(1) Virksomhet som behandler opplysninger fra grunnboken og matrikkelen er behandlingsansvarlig etter personopplysningsloven § 2 nr. 4. Virksomheter kan likevel avtale at den som mottar opplysninger skal være databehandler etter personopplysningsloven § 2 nr. 5.</article><article class="numberedLegalP" data-numerator="2" id="paragraf-5-nummer-2">(2) Statens kartverk og virksomheter skal informere mottakeren av opplysninger fra grunnboken og matrikkelen om at vedkommende er ansvarlig for at behandling skjer i samsvar med gjeldende regelverk. Opplysninger fra grunnboken og matrikkelen, med unntak av opplysninger fra matrikkelen nevnt i § 3 annet ledd, kan bare gis elektronisk via maskinlesbart grensesnitt til mottakere som skriftlig erklærer at de vil overholde gjeldende personvernlovgivning. Virksomhet som får elektronisk tilgang til opplysninger fra grunnboken og matrikkelen via maskinlesbart grensesnitt, må ha system for internkontroll som sikrer at alle offentlige krav til behandling av opplysningene ivaretas og etterleves, jf. personopplysningsloven § 14.</article><article class="numberedLegalP" data-numerator="3" id="paragraf-5-nummer-3">(3) Opplysninger fra grunnboken og matrikkelen kan utleveres og behandles når registrert eier eller registrert fester har samtykket i dette. Ingen kan benytte opplysninger fra grunnboken og matrikkelen til reklame- eller markedsføringsformål uten etter samtykke fra den opplysningene gjelder.</article><article class="numberedLegalP" data-numerator="4" id="paragraf-5-nummer-4">(4) Fødselsnummer og D-nummer kan bare behandles når det er saklig behov for sikker identifisering og dette er nødvendig for å oppnå slik identifisering, jf. personopplysningsloven § 12.</article><article class="numberedLegalP" data-numerator="5" id="paragraf-5-nummer-5">(5) Behandling av matrikkelopplysninger kan ikke skje i et omfang som er i strid med sikkerhetsloven.</article><article class="numberedLegalP" data-numerator="6" id="paragraf-5-nummer-6">(6) Opplysningene kan kun gjøres tilgjengelig for søking eller visning på Internett med tilgangskontroll og begrensninger i antall søk. Krav om tilgangskontroll gjelder ikke opplysninger fra grunnboken om hjemmelsovergang og opplysninger fra matrikkelen som nevnt i § 3 annet ledd.</article><article class="numberedLegalP" data-numerator="7" id="paragraf-5-nummer-7">(7) Virksomheten skal holde personopplysninger fra grunnboken og matrikkelen oppdaterte og ikke lagre disse lenger enn det som er nødvendig for å gjennomføre formålet med behandlingen, jf. personopplysningsloven § 28.</article><article class="numberedLegalP" data-numerator="8" id="paragraf-5-nummer-8">(8) Enhver som får tilgang til opplysninger fra grunnboken og matrikkelen om vitale personlige eller offentlige interesser, er underlagt reglene om taushetsplikt i forvaltningsloven kapittel III.</article></article><article class="legalArticle" data-lovdata-URL="LTI/forskrift/2013-12-18-1599/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stenging av tilgang til opplysninger fra grunnboken og matrikkelen</span></h2><article class="numberedLegalP" data-numerator="1" id="paragraf-6-nummer-1">(1) Statens kartverk og virksomheter kan stenge elektronisk tilgang til opplysninger fra grunnboken og matrikkelen via maskinlesbart grensesnitt dersom virksomheten som mottar opplysninger ikke overholder bestemmelsene i denne forskriften. Det samme gjelder dersom Datatilsynet har kommet til at virksomheten har overtrådt personopplysningsloven. Når vilkårene som nevnt er til stede, kan Kartverket pålegge en virksomhet å stenge tilgangen til mottakeren.</article><article class="numberedLegalP" data-numerator="2" id="paragraf-6-nummer-2">(2) Statens kartverk og virksomheter skal snarest mulig etter at en virksomhet er gått konkurs, stenge tilgangen til opplysninger fra grunnboken og matrikkelen.</article><article class="numberedLegalP" data-numerator="3" id="paragraf-6-nummer-3">(3) Før stenging kan iverksettes, skal vedkommende virksomhet varsles. Slik varsling kan utelates når vesentlige personvernhensyn står i fare for å bli krenket eller stengingen skyldes konkurs.</article><article class="numberedLegalP" data-numerator="4" id="paragraf-6-nummer-4">(4) Den som får stengt sin tilgang, skal straks slette opplysningene. Statens kartverk og virksomheter kan kreve å få seg forelagt dokumentasjon for at sletting er utført.</article></article><article class="legalArticle" data-lovdata-URL="LTI/forskrift/2013-12-18-1599/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bekreftet utskrift fra grunnboken mv.</span></h2><article class="numberedLegalP" data-numerator="1" id="paragraf-7-nummer-1">(1) Enhver kan mot gebyr etter forskrift om gebyr for tinglysing, registrering eller anmerkning i grunnboken og kraftledningsregisteret § 5 bestille bekreftet grunnbokutskrift og bekreftet kopi av tinglyst dokument fra Statens kartverk.</article><article class="numberedLegalP" data-numerator="2" id="paragraf-7-nummer-2">(2) Bekreftet grunnbokutskrift er en fullstendig utskrift over registerenheten. Den kan begrenses til å omfatte bare en enkelt av flere hjemmelshavere eller en særskilt rettighet. Opplysninger knyttet til eiendommens areal, slik som fradelinger, opprettelse av festeeiendommer og sammenføyninger, kan gis i summarisk form hvis ikke det uttrykkelig bes om at disse spesifiseres. Opplysninger som ikke er av betydning som informasjon om de forhold som er tinglyst, kan utelates fra utskriften. Utskriften skal inneholde dato og klokkeslett for når den er skrevet ut.</article><article class="numberedLegalP" data-numerator="3" id="paragraf-7-nummer-3">(3) Bekreftet grunnbokutskrift signeres av Statens kartverk eller autentiseres på annen måte slik at det tydelig fremgår at det er et originaldokument.</article></article><article class="legalArticle" data-lovdata-URL="LTI/forskrift/2013-12-18-1599/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Betaling</span></h2><article class="numberedLegalP" data-numerator="1" id="paragraf-8-nummer-1">(1) Opplysninger etter § 3 skal gis vederlagsfritt. Statens kartverk og kommunen kan uansett kreve gebyr for utskrift på papir av matrikkelkartet tilsvarende som for matrikkelbrev etter matrikkelforskriften § 16 fjerde ledd.</article><article class="numberedLegalP" data-numerator="2" id="paragraf-8-nummer-2">(2) Elektronisk tilgang til opplysninger fra grunnboken og matrikkelen via maskinlesbart grensesnitt som nevnt i § 4 første ledd, gis mot betaling fastsatt av Statens kartverk. Offentlig organ som fører opplysninger i matrikkelen eller som benytter opplysninger fra grunnboken og matrikkelen som ledd i sin myndighetsutøvelse, skal gis slik tilgang fra Statens kartverk vederlagsfritt.</article><article class="numberedLegalP" data-numerator="3" id="paragraf-8-nummer-3">(3) Betalingen skal fastsettes slik at de samlede inntektene til Statens kartverk ikke overstiger de faktiske kostnadene ved innsamling, produksjon, reproduksjon og formidling av opplysninger som inngår i grunnboken og matrikkelen, med tillegg av en rimelig avkastning av investeringene. Krav på betaling er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2013-12-18-1599/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="numberedLegalP" data-numerator="1" id="paragraf-9-nummer-1">(1) Følgende vedtak fattet av Statens kartverk, kan påklages til departementet etter kapittel IV til VI i forvaltningsloven:<ul class="defaultList"><li data-li-identifier="a)" data-name="a)"><article class="listArticle" id="paragraf-9-nummer-1-punkt-1"><article class="legalP" id="paragraf-9-nummer-1-punkt-1-ledd-1">avslag på tilgang til opplysninger fra grunnboken og matrikkelen etter § 3 og § 4,</article></article></li><li data-li-identifier="b)" data-name="b)"><article class="listArticle" id="paragraf-9-nummer-1-punkt-2"><article class="legalP" id="paragraf-9-nummer-1-punkt-2-ledd-1">stenging av tilgang til opplysninger etter § 6 og</article></article></li><li data-li-identifier="c)" data-name="c)"><article class="listArticle" id="paragraf-9-nummer-1-punkt-3"><article class="legalP" id="paragraf-9-nummer-1-punkt-3-ledd-1">fastsetting av betaling etter § 8 når betalingen ikke framgår av regulativ godkjent av departementet.</article></article></li></ul></article><article class="numberedLegalP" data-numerator="2" id="paragraf-9-nummer-2">(2) Klage gir ikke utsatt iverksetting av vedtaket.</article></article><article class="legalArticle" data-lovdata-URL="LTI/forskrift/2013-12-18-1599/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Iverksetting</span></h2><article class="legalP" id="paragraf-10-ledd-1">Forskriften trer i kraft 1. januar 2014.</article></article><article class="legalArticle" data-lovdata-URL="LTI/forskrift/2013-12-18-1599/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Endring av andre forskrifter</span></h2><ul class="defaultList"><li data-li-identifier="1." data-name="1."><article class="listArticle" id="paragraf-11-punkt-1"><article class="legalP" id="paragraf-11-punkt-1-ledd-1">I forskrift 3. november 1995 nr. 875 om tinglysing:</article></article></li></ul> <article class="defaultP" margin-top="true">§ 20 oppheves.</article> <article class="defaultP" margin-top="true">§ 25 tredje ledd oppheves. Fjerde ledd blir nytt tredje ledd.<ul class="defaultList"><li data-li-identifier="2." data-name="2."><article class="listArticle" id="paragraf-11-punkt-1-punkt-1"><article class="legalP" id="paragraf-11-punkt-1-punkt-1-ledd-1">I forskrift 26. juni 2009 nr. 864 om eigedomsregistrering (matrikkelforskriften):</article></article></li></ul></article> <article class="defaultP" margin-top="true">I § 11 sjette ledd fjerde punktum skal henvisningen til forvaltningsloven kapittel II endres til forvaltningsloven kapittel III.</article> <article class="defaultP" margin-top="true">§ 12, § 13, § 14 og § 17 oppheves.</article></article></main></body></html>