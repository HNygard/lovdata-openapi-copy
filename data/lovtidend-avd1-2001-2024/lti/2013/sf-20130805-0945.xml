<!DOCTYPE html><html lang="no"><head><title>Forskrift om endring i førerkortforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-08-05-945</dd><dt class="dokid">DokumentID</dt><dd class="dokid">LTI/forskrift/2013-08-05-945</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 12 s 1947</dd><dt class="dateInForce">I kraft fra</dt><dd class="dateInForce">2013-09-01, 2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-01-19-298</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li><li>lov/1965-06-18-4/§28</li><li>lov/1965-06-18-4/§30</li><li>lov/1965-06-18-4/§43</li><li>forskrift/1967-03-17-3462</li><li>forskrift/2003-09-29-1196</li></ul></dd><dt class="dateOfPublication">Kunngjort</dt><dd class="dateOfPublication">2013-08-06 13:35</dd><dt class="lastupdated">Rettet</dt><dd class="lastupdated">2013-08-13 (§ 4-3 fjerde ledd), 30.08.2013 (§ 4-3 fjerde ledd), 05.09.2013 (§ 4-3 fjerde ledd)</dd><dt class="journalNumber">Journalnummer</dt><dd class="journalNumber">2013-0847</dd><dt class="titleShort">Korttittel</dt><dd class="titleShort">Endr. i førerkortforskriften</dd><dt class="title">Tittel</dt><dd class="title">Forskrift om endring i førerkortforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 5. august 2013 med hjemmel i lov 18. juni 1965 nr. 4 om vegtrafikk (vegtrafikkloven) § 24, § 28, § 30 og § 43, jf. delegeringsvedtak 17. mars 1967 nr. 3462 og delegeringsvedtak 29. september 2003 nr. 1196.</dd><dt class="refid">RefID</dt><dd class="refid">forskrift/2013-08-05-945</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i førerkortforskriften<ul class="tocSubUl"><li>I<ul class="tocSubUl"><li>§ 1-2. Anerkjennelse av utenlandske førerkort</li><li>§ 4-1. Gyldighetstid for førerkort</li><li>§ 7-2. Utstedelse av nytt førerkort når førerkortet er mistet eller stjålet</li><li>§ 10-2. Innbytte av førerkort utstedt i land utenfor EØS-området</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-08-05-945" id="dokument"><h1>Forskrift om endring i førerkortforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2013-08-05-945/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. januar 2004 nr. 298 om førerkort m.m. gjøres følgende endringer:</article> <article class="defaultP" margin-top="true">I EØS-henvisninger gjøres følgende tilføying: beslutning 2013/21/EU.</article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Anerkjennelse av utenlandske førerkort</span></span><article class="legalP" id="kapittel-1-foreslåttparagraf-1-ledd-1">Førerkort utstedt i EØS anerkjennes, både ved midlertidig opphold og ved fast bosetting. EØS-førerkort som ikke er utstedt etter kravene i direktiv 2006/126/EF eller omfattes av beslutning 2013/21/EU, gir ikke førerett i Norge.</article><article class="legalP" id="kapittel-1-foreslåttparagraf-1-ledd-2">I kap. 8 og 9 er det fastsatt nærmere bestemmelser om anerkjennelse og i kap. 10 om innbytte av utenlandske førerkort.</article><article class="legalP" id="kapittel-1-foreslåttparagraf-1-ledd-3">Utenlandsk førerkort gir ikke førerett i Norge dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">førerkortet er ugyldig i utstederstaten, herunder at førerkortet er utløpt,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">førerett i henhold til førerkortet er tapt eller tilbakekalt i utlandet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">førerkortet tidligere er innbyttet i norsk førerkort,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-3-punkt-4"><article class="legalP" id="kapittel-1-foreslåttparagraf-1-ledd-3-punkt-4-ledd-1">føreretten i henhold til førerkortet er tapt eller tilbakekalt i Norge,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-3-punkt-5"><article class="legalP" id="kapittel-1-foreslåttparagraf-1-ledd-3-punkt-5-ledd-1">førerkortet er inndratt eller beslaglagt i Norge,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-1-ledd-3-punkt-6"><article class="legalP" id="kapittel-1-foreslåttparagraf-1-ledd-3-punkt-6-ledd-1">førerett i henhold til norsk førerkort er tapt eller tilbakekalt i Norge,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-1-ledd-3-punkt-7"><article class="legalP" id="kapittel-1-foreslåttparagraf-1-ledd-3-punkt-7-ledd-1">norsk førerkort er inndratt eller beslaglagt i Norge, eller</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-1-ledd-3-punkt-8"><article class="legalP" id="kapittel-1-foreslåttparagraf-1-ledd-3-punkt-8-ledd-1">det foreligger sperrefrist i Norge for tilsvarende klasse(r).</article></article></li></ul></article><article class="legalP" id="kapittel-1-foreslåttparagraf-1-ledd-4">Internasjonalt førerkort anerkjennes ved midlertidig opphold sammen med nasjonalt førerkort, jf. § 8-2. Internasjonalt førerkort alene gir ikke grunnlag for innbytte.</article></article> <article class="defaultP" margin-top="true">§ 4-1 skal lyde:</article><article class="futureLegalArticle" data-name="§4-1" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 4-1</span>. <span class="legalArticleTitle">Gyldighetstid for førerkort</span></span><article class="legalP" id="kapittel-1-foreslåttparagraf-2-ledd-1">Førerkort i klassene A, A2, A1, AM, B, BE, S og T gis 15 års gyldighet med mindre det settes en kortere gyldighetstid i henhold til § 4-2 til § 4-5. Førerkortet skal ha varighet på maksimalt fem år dersom innehaveren har diabetes mellitus som behandles med insulin eller andre antidiabetika. For søker som har fylt 60 år, settes utløpsdato på førerkortet til dagen før søker fyller 75 år, eller til utløp av helseattesten dersom dette leveres. Har søker fylt 75 år, settes gyldighet som angitt i helseattesten. Har søker fylt 75 år, men ikke 78 år, kan helseattesten utstedes med inntil 3 års gyldighet, men maksimalt til dagen før fylte 80 år. Etter fylte 78 år kan helseattesten utstedes for inntil 2 år om gangen.</article><article class="legalP" id="kapittel-1-foreslåttparagraf-2-ledd-2">Personer som har fylt 75 år 19. januar 2013, kan benytte liten helseattest ved siden av førerkortet så lenge helseattesten er gyldig.</article><article class="legalP" id="kapittel-1-foreslåttparagraf-2-ledd-3">Førerkort i øvrige klasser gis 5 års gyldighet med mindre det settes en kortere gyldighetstid i henhold til § 4-3 til § 4-5. Før utstedelsen må søker fremlegge helseattest. Ved utstedelse av førerkort etter dette ledd, gis førerkortklasse etter første ledd samtidig ny gyldighetsperiode etter reglene i første ledd. For søker som har fylt 66 år, settes gyldighet som angitt i helseattesten, men maksimalt til dagen før søker fyller 71 år. For personer som har fylt 70 år, gis førerkortet gyldighet for ett år om gangen.</article><article class="legalP" id="kapittel-1-foreslåttparagraf-2-ledd-4">For asylsøkere som dokumenterer lovlig opphold, gis førerkortet gyldighet for 4 år om gangen.</article></article> <article class="defaultP" margin-top="true">§ 4-3 skal lyde:</article><article class="legalP" id="kapittel-1-ledd-2">En begrensning av føreretten av helsemessige årsaker, kan ikke gis uten at det er gitt dispensasjon fra helsekravene for den aktuelle klassen. Selv om helsekravene er oppfylt på attesttidspunktet, kan føreretten tidsbegrenses for å sikre forsvarlig medisinsk oppfølging. En dispensasjon fra helsekravene gir ingen automatisk rett til å få utstedt førerkort. Førerkortet gis påtegning om begrensing jf. vedlegg 4 (førerkortkoder), men helsemessige forhold påføres ikke.</article><article class="legalP" id="kapittel-1-ledd-3">Føreretten kan når særlige helsemessige forhold hos søkeren gjør det nødvendig, begrenses til å gjelde:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">kjøring med motorvogn av bestemt gruppe eller type, eventuelt med nærmere angitt utstyr</article></article></li><li data-li-identifier="2." data-name="2."><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">bestemt(e) kjennemerke(r)</article></article></li><li data-li-identifier="3." data-name="3."><article class="listArticle" id="kapittel-1-ledd-3-punkt-3"><article class="legalP" id="kapittel-1-ledd-3-punkt-3-ledd-1">kortere gyldighetstid enn det normale eller</article></article></li><li data-li-identifier="4." data-name="4."><article class="listArticle" id="kapittel-1-ledd-3-punkt-4"><article class="legalP" id="kapittel-1-ledd-3-punkt-4-ledd-1">en kombinasjon av disse.</article></article></li></ul></article><article class="legalP" id="kapittel-1-ledd-4">Førerett med geografisk begrensning kan gis av Vegdirektoratet.</article><article class="legalP" id="kapittel-1-ledd-5">Når praktisk prøve er avlagt med kjøretøy med automatgir, er føreretten begrenset til slike kjøretøy jf. trafikkopplæringsforskriften § 29-8 med unntak som nevnt i § 29-8 andre ledd.</article> <article class="defaultP" margin-top="true">§ 5-1 andre til fjerde ledd skal lyde:</article><article class="legalP" id="kapittel-1-ledd-6">Søknad om førerkort skrives på fastsatt skjema som sendes/leveres til det lokale distriktsvegkontoret eller den lokale trafikkstasjonen. Søknad kan også leveres via Internett i førerkortklasser hvor det er tilrettelagt for det. Krav om søknadsskjema gjelder ikke for fornyelser, med mindre det kreves ny førerprøve.</article><article class="legalP" id="kapittel-1-ledd-7">Egenerklæring om helse, eller helseattest når dette er nødvendig eller kreves etter vedlegg 1, skal vedlegges søknaden. Ved navneendring skal vigselsbrev eller navnebrev vedlegges, dersom endringen ikke fremgår av Det Sentrale Personregister. Helsen må være godkjent før bestilling av avsluttende prøve.</article><article class="legalP" id="kapittel-1-ledd-8">For personer som søker om førerkort første gang sender Statens vegvesen forespørsel til politiet for å kontrollere at vandelen er godkjent. Vandelen må være godkjent før bestilling av avsluttende prøve.</article> <article class="defaultP" margin-top="true">§ 5-2 andre og tredje ledd skal lyde:</article><article class="legalP" id="kapittel-1-ledd-9">Når det er krav om obligatorisk opplæring etter trafikkopplæringsforskriften, kan førerkort ikke utstedes i den aktuelle klassen før det dokumenteres at slik opplæring er gjennomført.</article><article class="legalP" id="kapittel-1-ledd-10">Før førerkort utstedes må søker fremvise akseptabel legitimasjon med navn, fødselsnummer (11 siffer), eller D-nummer for de som ikke har norsk fødselsnummer, og bilde. Søkerens identitet må kontrolleres og søkers navnetrekk gis under kontrollerte betingelser.</article> <article class="defaultP" margin-top="true">§ 7-2 skal lyde:</article><article class="futureLegalArticle" data-name="§7-2" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 7-2</span>. <span class="legalArticleTitle">Utstedelse av nytt førerkort når førerkortet er mistet eller stjålet</span></span><article class="legalP" id="kapittel-1-foreslåttparagraf-3-ledd-1">Nytt førerkort kan utstedes som duplikat, fornyelse eller innbytte til personer som har mistet eller blitt frastjålet sitt norske førerkort eller EØS-førerkort og som har fast bopel i Norge, dersom det ikke er kommet til rette fire uker etter at førerkortet er meldt tapt.</article><article class="legalP" id="kapittel-1-foreslåttparagraf-3-ledd-2">Førerkort kan utstedes straks dersom alt tyder på at førerkortet er tapt for alltid, dersom det er nødvendig å kjøre i utlandet, dersom det skal utvides til en ny førerkortklasse eller dersom en av førerkortklassene eller kompetansene har mindre enn 6 måneders gjenstående gyldighet på førerkortet. For førerkort fra EØS kan det kreves fremlagt dokumentasjon på føreretten fra utstederlandet.</article><article class="legalP" id="kapittel-1-foreslåttparagraf-3-ledd-3">I stedet for duplikat for gyldige førerkort utstedt før 19. januar 2013 med gjenstående gyldighetstid som er lenger enn det som følger av § 4-1, utstedes nytt førerkort etter bestemmelsene i § 4-1.</article><article class="legalP" id="kapittel-1-foreslåttparagraf-3-ledd-4">Dersom førerkortet kommer til rette, skal det straks innleveres til en trafikkstasjon.</article></article> <article class="defaultP" margin-top="true">§ 8-1 første ledd skal lyde:</article><article class="legalP" id="kapittel-1-ledd-11">Førerkort som er utstedt i en annen EØS-stat, er gyldig her i landet i samsvar med sitt innhold. Likevel gjelder § 4-6 andre ledd. Føreretten er begrenset til de internasjonale klassene som er nevnt i § 3-1 og rettigheter som følger av beslutning 2013/21/EU.</article> <article class="defaultP" margin-top="true">§ 9-2 første ledd skal lyde:</article><article class="legalP" id="kapittel-1-ledd-12">Førerkort som er utstedt i en annen EØS-stat er gyldig her i landet i samsvar med sitt innhold til førerkortets gyldighetstid utløper. Likevel gjelder § 4-6 andre ledd. Føreretten er begrenset til de internasjonale klassene som er nevnt i § 3-1 og rettigheter som følger av beslutning 2013/21/EU. Førerkort utstedt i EØS-stat som er byttet inn fra et land utenfor EØS kan brukes i Norge i inntil 3 måneder. Personer som tok fast bopel i Norge før 19. januar 2013 og som er innehaver av EØS-førerkort byttet inn fra stat utenfor EØS, kan benytte førerkortet i Norge så lenge det er gyldig.</article> <article class="defaultP" margin-top="true">§ 10-2 skal lyde:</article><article class="futureLegalArticle" data-name="§10-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10-2</span>. <span class="legalArticleTitle">Innbytte av førerkort utstedt i land utenfor EØS-området</span></span><article class="legalP" id="kapittel-1-foreslåttparagraf-4-ledd-1">Fullverdig førerkort utstedt i Australia, Canada, Hongkong, Israel, Monaco, New Zealand, San Marino, Sør-Korea og USA kan byttes til norsk førerkort i tilsvarende klasse(r) etter bestått praktisk førerprøve. Førerkortklasser som tilsvarer AM, S og T byttes ikke inn. Førerkort for bil fra Japan kan byttes til norsk førerkort klasse B uten praktisk prøve. Førerkort fra andre land kan ikke byttes inn. Gjelder innbyttet også klasse C1, C1E, C, CE, D1, D1E, D eller DE, må praktisk prøve i klasse B bestås først. Deretter må prøve bestås i den mest omfattende klassen, jf. § 6-1 andre ledd, som det søkes innbytte av. Gjelder innbyttet klasse A1, A2 eller A, må praktisk prøve for motorsykkel bestås.</article><article class="legalP" id="kapittel-1-foreslåttparagraf-4-ledd-2">Førerkortet må være utstedt og fullverdig før søker tok fast bopel eller flyttet tilbake til Norge. Søker må oppfylle de norske alderskravene i aktuelle førerkortklasser når praktisk prøve gjennomføres. Når førerkortets tekst ikke er engelsk, fransk eller tysk, må førerkortet suppleres med et gyldig internasjonalt førerkort for søker eller med godkjent oversettelse til norsk.</article><article class="legalP" id="kapittel-1-foreslåttparagraf-4-ledd-3">Innbyttet må være gjennomført senest innen ett år etter at vedkommende tok fast bopel eller flyttet tilbake til Norge. Dersom søknad leveres så sent at det ikke er mulig å gjennomføre innbyttet innen ettårsfristen eller innbyttefristen på ett år er overskredet når det søkes om innbytte, kan førerkortet likevel byttes inn i klasse B etter gjennomført obligatorisk opplæring i mørkekjøring, førstehjelp og sikkerhetskurs på bane samt bestått teoretisk og praktisk prøve. Dersom innbyttet for klasse B ikke er gjennomført innen 2 år etter at søker tok fast bopel eller flyttet tilbake til Norge, anses vedkommende som førstegangssøker i Norge. Det samme gjelder for øvrige klasser dersom innbyttet ikke er gjennomført innen ett år etter at søker tok fast bopel i Norge.</article><article class="legalP" id="kapittel-1-foreslåttparagraf-4-ledd-4">Når det fattes positivt vedtak om innbytte, fastsettes det en frist for at praktisk(e) prøve(r) må bestås innen ett år fra vedkommende tok fast bopel eller flyttet tilbake til Norge. Samtidig utstedes det midlertidig kjøretillatelse for inntil 3 måneder, men ikke utover ettårsfristen. Slik tillatelse gis bare en gang.</article><article class="legalP" id="kapittel-1-foreslåttparagraf-4-ledd-5">Dersom praktisk prøve i klasse B ikke bestås på første forsøk, behandles søker på samme måte som ved overskridelse av innbyttefristen etter tredje ledd ovenfor. Etter bestått praktisk prøve i klasse B, har søker til sammen to forsøk på å bestå praktisk prøve i øvrige bilklasser (C1, C1E, C, CE, D1, D1E, D og DE). Retten til innbytte for øvrige klasser faller bort dersom praktisk prøve ikke er bestått på to forsøk. Praktisk prøve i klasse A1, A2 eller A, må være bestått på maksimalt to forsøk innen ettårsfristen for innbytte utløper. Er søkers prestasjoner ved praktisk prøve så svake at prøven må avbrytes, skal det treffes vedtak om at retten til innbytte faller bort. Eventuell midlertidig kjøretillatelse bortfaller for aktuell førerkortklasse hvis søker ikke består praktisk prøve.</article><article class="legalP" id="kapittel-1-foreslåttparagraf-4-ledd-6">Person som har fast bopel i Norge og har tatt førerkort under midlertidig opphold i land nevnt i første ledd ovenfor, kan på samme vilkår som over få byttet til norsk førerkort. Kravet er at førerkortet ble tatt under et sammenhengende opphold i utstederlandet som varte i minst 6 måneder.</article></article> <article class="defaultP" margin-top="true">§ 14-3 tredje ledd skal lyde:</article><article class="legalP" id="kapittel-1-ledd-13">Regionvegkontoret kan, ved enkeltvedtak, gjøre unntak fra kravene i § 4-4 andre ledd andre punktum og § 4-5 andre ledd andre punktum, når årsaken til manglende gjennomføring av kurs er sykdom, lengre utenlandsopphold eller lignende grunner, som det har vært vanskelig å ta stilling til på forhånd.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-08-05-945/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. september 2013. Endringene i § 10-2 trer i kraft 1. januar 2014.</article></section></main></body></html>