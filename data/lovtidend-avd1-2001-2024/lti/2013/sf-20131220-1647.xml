<!DOCTYPE html><html lang="no"><head><title>Forskrift om staten sine kontrollørar for fiskesalslaga</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-20-1647</dd><dt class="dokid">DokumentID</dt><dd class="dokid">LTI/forskrift/2013-12-20-1647</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 19 s 3206</dd><dt class="dateInForce">I kraft fra</dt><dd class="dateInForce">2014-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2013-06-21-75/§5</li></ul></dd><dt class="dateOfPublication">Kunngjort</dt><dd class="dateOfPublication">2014-01-02 16:45</dd><dt class="journalNumber">Journalnummer</dt><dd class="journalNumber">2013-1450</dd><dt class="titleShort">Korttittel</dt><dd class="titleShort">Forskrift om fiskesalslagskontrollørar</dd><dt class="title">Tittel</dt><dd class="title">Forskrift om staten sine kontrollørar for fiskesalslaga</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Fiskeri- og kystdepartementet 20. desember 2013 med heimel i lov 21. juni 2013 nr. 75 om førstehandsomsetning av viltlevande marine ressursar (fiskesalslagslova) § 5.</dd><dt class="refid">RefID</dt><dd class="refid">forskrift/2013-12-20-1647</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om staten sine kontrollørar for fiskesalslaga<ul class="tocSubUl"><li>§ 1. Oppnemning og åremål</li><li>§ 2. Mandatet til kontrolløren og kontrolloppgåver</li><li>§ 3. Rapporteringar og orienteringar</li><li>§ 4. Overgangsreglar</li><li>§ 5. Ikrafttreding</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-20-1647" id="dokument"><h1>Forskrift om staten sine kontrollørar for fiskesalslaga</h1><article class="legalArticle" data-lovdata-URL="LTI/forskrift/2013-12-20-1647/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oppnemning og åremål</span></h2><article class="legalP" id="paragraf-1-ledd-1">Nærings- og fiskeridepartementet nemner opp ein kontrollør for kvart fiskesalslag for ein periode på seks år. Perioden kan fornyast ein gong.</article><article class="legalP" id="paragraf-1-ledd-2">Den som vert oppnemnd som kontrollør skal vere uavhengig i høve til salslaget, eigarar, tilsette eller tillitsvalde i salslaget slik at objektivitet og tillit til kontrolløren ikkje vert svekka. Kontrolløren skal ha relevant kompetanse og erfaring.</article></article><article class="legalArticle" data-lovdata-URL="LTI/forskrift/2013-12-20-1647/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Mandatet til kontrolløren og kontrolloppgåver</span></h2><article class="legalP" id="paragraf-2-ledd-1">Ein kontrollør skal utøve mandatet sitt i tråd med føresegnene i lov og forskrift. Fiskesalslaga skal leggje til rette for at kontrolløren skal få utøve oppgåvene sine i tråd med desse føresegnene i samsvar med lov om førstehandsomsetning av viltlevande marine ressursar § 5, andre ledd.</article><article class="legalP" id="paragraf-2-ledd-2">Kontrolløren skal følgje verksemda til fiskesalslaget og kontrollere at ho er i samsvar med god forretnings- og forvaltningsskikk, og at verksemda vert driven innanfor rammene av gjeldande lover og føresegner med forarbeid, medrekna at eineretten til å fastsetje minstepris, salsvilkår og omsetningsformer vert utøvd på forsvarleg vis.</article><article class="legalP" id="paragraf-2-ledd-3">Kontrolløren skal assistere Nærings- og fiskeridepartementet og Fiskeridirektoratet med å få fram opplysningar om økonomien og drifta til salslaga når vedkomande vert beden om slike opplysningar eller assistere styresmaktene i særskilde saker.</article><article class="legalP" id="paragraf-2-ledd-4">Kontrolløren kan ikkje fungere som juridisk rådgjevar for salslaget.</article><article class="legalP" id="paragraf-2-ledd-5">Kontrolløren har teieplikt etter dei føresegnene som gjeld for offentlege tenestemenn.</article><article class="legalP" id="paragraf-2-ledd-6">Departementet fastset honoraret til kontrolløren. Salslaga skal dekkje honoraret og dei nødvendige utgiftene kontrolløren har i samband med utøvinga av mandatet sitt. Dette gjeld også utgifter til reising som skal dekkjast etter statens reiseregulativ. Kontrolløren må ikkje ta imot anna godtgjering frå salslaget.</article></article><article class="legalArticle" data-lovdata-URL="LTI/forskrift/2013-12-20-1647/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rapporteringar og orienteringar</span></h2><article class="legalP" id="paragraf-3-ledd-1">Kontrolløren skal årleg sende rapport til Nærings- og fiskeridepartementet med eventuelle merknader til styret sitt framlegg til årsmelding og rekneskap. Rapporten må sendast innan to veker før salslaget skal halde årsmøte. Rapporten skal sendast salslaget til orientering.</article><article class="legalP" id="paragraf-3-ledd-2">Departementet held årleg møte med kontrollørane der både salslaga, fiskarorganisasjonane og kjøparorganisasjonane kan delta.</article><article class="legalP" id="paragraf-3-ledd-3">Kontrolløren skal straks og på eige initiativ halde Nærings- og fiskeridepartementet og Fiskeridirektoratet orienterte om forhold som kontrolløren reknar med har innverknad på økonomien og drifta til salslaga. Slik sjølvstendig meldeplikt omfattar både god forretnings- og forvaltningsskikk og om drifta er lovleg, jf. § 2 andre ledd.</article></article><article class="legalArticle" data-lovdata-URL="LTI/forskrift/2013-12-20-1647/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgangsreglar</span></h2><article class="legalP" id="paragraf-4-ledd-1">Kontrollørar som er nemnde opp før forskrifta trer i kraft, held fram som kontrollør etter denne forskrifta inntil vidare. Nærings- og fiskeridepartementet vil nemne opp kontrollørar for kvart salslag i 2014. Første 6-årsperiode vert rekna frå 1. januar 2014, uavhengig av tidlegare tenestetid som kontrollør.</article></article><article class="legalArticle" data-lovdata-URL="LTI/forskrift/2013-12-20-1647/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreding</span></h2><article class="legalP" id="paragraf-5-ledd-1">Denne forskrifta trer i kraft 1. januar 2014.</article></article></main></body></html>