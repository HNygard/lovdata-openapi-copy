<!DOCTYPE html><html lang="no"><head><title>Forskrift om barnets talsperson i saker som skal behandles i fylkesnemnda for barnevern og sosiale saker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-02-18-203</dd><dt class="dokid">DokumentID</dt><dd class="dokid">LTI/forskrift/2013-02-18-203</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 3 s 522</dd><dt class="dateInForce">I kraft fra</dt><dd class="dateInForce">2013-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-22-1430</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§7-9</li></ul></dd><dt class="dateOfPublication">Kunngjort</dt><dd class="dateOfPublication">2013-02-22 14:20</dd><dt class="journalNumber">Journalnummer</dt><dd class="journalNumber">2013-0165</dd><dt class="titleShort">Korttittel</dt><dd class="titleShort">Forskrift om barnets talsperson i fylkesnemndsaker</dd><dt class="title">Tittel</dt><dd class="title">Forskrift om barnets talsperson i saker som skal behandles i fylkesnemnda for barnevern og sosiale saker</dd><dt class="miscInformation">Annet om dokumentet</dt><dd class="miscInformation"><strong>Hjemmel</strong>: Fastsatt av Barne-, likestillings- og inkluderingsdepartementet 18. februar 2013 med hjemmel i lov 17. juli 1992 nr. 100 om barneverntjenester (barnevernloven) § 7-9.</dd><dt class="refid">RefID</dt><dd class="refid">forskrift/2013-02-18-203</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om barnets talsperson i saker som skal behandles i fylkesnemnda for barnevern og sosiale saker<ul class="tocSubUl"><li>§ 1. Barnet kan få en egen talsperson</li><li>§ 2. Barnet skal informeres om ordningen</li><li>§ 3. Hvem kan være talsperson</li><li>§ 4. Talspersonen skal få informasjon om saken</li><li>§ 5. Talspersonens oppgaver</li><li>§ 6. Talspersonen har taushetsplikt</li><li>§ 7. Ikrafttredelse</li><li>§ 8. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2013-02-18-203" id="dokument"><h1>Forskrift om barnets talsperson i saker som skal behandles i fylkesnemnda for barnevern og sosiale saker</h1><article class="legalArticle" data-lovdata-URL="LTI/forskrift/2013-02-18-203/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Barnet kan få en egen talsperson</span></h2><article class="legalP" id="paragraf-1-ledd-1">Barn har etter barnevernloven rett til å bli hørt i saker som berører dem. Det kan oppnevnes talsperson for å sikre at barnet blir hørt i saker som skal behandles av fylkesnemnda. Talspersonen skal være talerør for barnet, og skal være uavhengig av barneverntjenesten og barnets foreldre.</article><article class="legalP" id="paragraf-1-ledd-2">Fylkesnemndas leder kan oppnevne en egen talsperson for barn som er fylt sju år og for yngre barn som er i stand til å danne seg egne synspunkter, i saker som skal behandles for nemnda. Barnets ønske om å få oppnevnt en talsperson skal tillegges stor vekt. Hvis ikke barnet ønsker å ha en egen talsperson, skal dette være avgjørende.</article></article><article class="legalArticle" data-lovdata-URL="LTI/forskrift/2013-02-18-203/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Barnet skal informeres om ordningen</span></h2><article class="legalP" id="paragraf-2-ledd-1">Barneverntjenesten skal så tidlig som mulig under forberedelsen av saken informere barnet om muligheten til å få oppnevnt en egen talsperson. Det skal fremgå av sakens dokumenter som blir sendt til fylkesnemnda, om barnet ønsker talsperson.</article></article><article class="legalArticle" data-lovdata-URL="LTI/forskrift/2013-02-18-203/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem kan være talsperson</span></h2><article class="legalP" id="paragraf-3-ledd-1">Fylkesnemnda skal utarbeide en liste over et utvalg personer som har erfaring fra arbeid med barn, og som er villig til å påta seg oppdrag som talsperson. Listen skal inneholde navn på personer med ulik bakgrunn og med erfaring fra arbeid med barn i ulike aldersgrupper og ulik kulturell bakgrunn.</article><article class="legalP" id="paragraf-3-ledd-2">Talspersonen skal velges fra utvalget på listen. I særlige tilfeller kan det likevel oppnevnes en person som ikke står på listen, hvis barnet har et særlig tillitsforhold til vedkommende eller at andre grunner gjør det nødvendig.</article><article class="legalP" id="paragraf-3-ledd-3">Ved oppnevning av talsperson for samiske barn innenfor forvaltningsområdet for samisk språk, skal barnet få tilbud om en talsperson med samisk språk og kulturforståelse. I andre områder skal det tilstrebes at barnet får et slikt tilbud.</article><article class="legalP" id="paragraf-3-ledd-4">Personer som er ansatt i et organ som behandler saken, kan ikke oppnevnes som talsperson i samme sak. Talspersonen bør ikke ha nær tilknytning til noen som avgjørelsen i saken kan ha betydning for.</article></article><article class="legalArticle" data-lovdata-URL="LTI/forskrift/2013-02-18-203/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Talspersonen skal få informasjon om saken</span></h2><article class="legalP" id="paragraf-4-ledd-1">Fylkesnemndas leder har ansvar for at talspersonen får nødvendig informasjon for å gjennomføre en samtale med barnet. Nemndslederen skal utarbeide en kort orientering om saken.</article></article><article class="legalArticle" data-lovdata-URL="LTI/forskrift/2013-02-18-203/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Talspersonens oppgaver</span></h2><article class="legalP" id="paragraf-5-ledd-1">Talspersonen skal forsikre seg om at barnet forstår hva ordningen innebærer og om barnet fortsatt ønsker å uttale seg gjennom en talsperson. Hvis barnet senere ønsker å endre sin uttalelse, kan barnet be om en ny samtale med talspersonen. Barnet skal bli informert om denne retten.</article><article class="legalP" id="paragraf-5-ledd-2">Samtalen med barnet skal tilrettelegges etter barnets alder, modenhet, språk og kultur.</article><article class="legalP" id="paragraf-5-ledd-3">Talspersonen skal formidle barnets synspunkter i saken skriftlig til fylkesnemnda, etter å ha drøftet innholdet med barnet.</article><article class="legalP" id="paragraf-5-ledd-4">Talspersonen skal normalt innkalles til fylkesnemndas forhandlingsmøte. Talspersonen skal fremstille barnets synspunkter muntlig for nemnda. Talspersonen avlegger forsikring som for vitner etter reglene i tvisteloven, og avhøres ellers etter de samme reglene så langt det passer.</article></article><article class="legalArticle" data-lovdata-URL="LTI/forskrift/2013-02-18-203/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Talspersonen har taushetsplikt</span></h2><article class="legalP" id="paragraf-6-ledd-1">Talspersonen har taushetsplikt om de forhold som vedkommende blir kjent med i saken, herunder de opplysninger som fremkommer av sammendraget og av samtalen med barnet, jf. barnevernloven § 6-7.</article><article class="legalP" id="paragraf-6-ledd-2">Talspersonen har opplysningsplikt dersom det fremkommer forhold som er nevnt i barnevernloven § 6-4 annet ledd.</article></article><article class="legalArticle" data-lovdata-URL="LTI/forskrift/2013-02-18-203/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskriften trer i kraft 1. mars 2013. Fra samme tidspunkt oppheves forskrift 22. desember 1993 nr. 1430 om barnets talsperson i saker som skal behandles i fylkesnemnda.</article></article><article class="legalArticle" data-lovdata-URL="LTI/forskrift/2013-02-18-203/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overgangsregler</span></h2><article class="legalP" id="paragraf-8-ledd-1">Forskriften gjelder i saker der talsperson oppnevnes etter ikrafttredelsesdato.</article></article></main></body></html>