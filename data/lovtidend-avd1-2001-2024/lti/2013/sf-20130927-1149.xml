<!DOCTYPE html><html lang="no"><head><title>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-09-27-1149</dd><dt class="dokid">DokumentID</dt><dd class="dokid">LTI/forskrift/2013-09-27-1149</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 14 s 2305</dd><dt class="dateInForce">I kraft fra</dt><dd class="dateInForce">2013-09-27 med virkning fra og med inntektsåret 2014</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-21-1766</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-67/§5-1</li><li>lov/2005-06-17-67/§5-2</li><li>lov/2005-06-17-67/§5-3</li><li>lov/2005-06-17-67/§5-5</li><li>lov/2005-06-17-67/§5-10</li><li>lov/2005-06-17-67/§5-11</li><li>lov/2005-06-17-67/§6-3</li><li>forskrift/2007-12-21-1766</li></ul></dd><dt class="dateOfPublication">Kunngjort</dt><dd class="dateOfPublication">2013-10-01 14:35</dd><dt class="journalNumber">Journalnummer</dt><dd class="journalNumber">2013-1015</dd><dt class="titleShort">Korttittel</dt><dd class="titleShort">Endr. i skattebetalingsforskriften</dd><dt class="title">Tittel</dt><dd class="title">Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 27. september 2013 med hjemmel i lov 17. juni 2005 nr. 67 om betaling og innkreving av skatte- og avgiftskrav (skattebetalingsloven) § 5-1, § 5-2, § 5-3, § 5-5, § 5-10, § 5-11 og § 6-3, jf. forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) kapittel 4, 5, 6 og 7.</dd><dt class="refid">RefID</dt><dd class="refid">forskrift/2013-09-27-1149</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)<ul class="tocSubUl"><li>I<ul class="tocSubUl"><li>§ 5-1-1. Skattekorttyper</li><li>§ 5-1-3. Arbeidsgivers innhenting av skattekort</li><li>§ 5-1-4. Tabelltrekk og prosenttrekk</li><li>§ 5-2-2. Prosentkort</li><li>§ 5-2-3. Kombinasjon av prosentkort og forskuddsskatt</li><li>§ 5-3-1. Frikort</li><li>§ 5-5-1. Forskuddstrekk når nytt skattekort ikke lar seg innhente</li><li>§ 6-3-1. Melding om forskuddsskatt for personlige skattytere</li><li>§ 6-3-2. Melding om endring i utskrevet forskuddsskatt for personlige skattytere</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-09-27-1149" id="dokument"><h1>Forskrift om endring i forskrift til utfylling og gjennomføring mv. av skattebetalingsloven (skattebetalingsforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2013-09-27-1149/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2007 nr. 1766 til utfylling og gjennomføring mv. av skattebetalingsloven (skattebetalingsforskriften) gjøres følgende endringer:</article> <article class="defaultP" margin-top="true">Underoverskrift «A. Generelt om skattekort» til § 5-1 oppheves.</article> <article class="defaultP" margin-top="true">§ 5-1-1 skal lyde:</article><article class="futureLegalArticle" data-name="§5-1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-1-1</span>. <span class="legalArticleTitle">Skattekorttyper</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Det er fire typer skattekort:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-nummer-1-punkt-1"><article class="legalP" id="kapittel-1-foreslåttparagraf-1-nummer-1-punkt-1-ledd-1">Tabellkort som viser hvilken tabell det skal trekkes etter, og hvilken prosentsats som skal brukes ved forskuddstrekk i ytelser som det ikke kan trekkes i etter tabell.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-nummer-1-punkt-2"><article class="legalP" id="kapittel-1-foreslåttparagraf-1-nummer-1-punkt-2-ledd-1">Prosentkort som viser hvilken prosentsats det skal trekkes etter.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-nummer-1-punkt-3"><article class="legalP" id="kapittel-1-foreslåttparagraf-1-nummer-1-punkt-3-ledd-1">Frikort som bekrefter at skattyteren er fritatt for forskuddstrekk hele året eller i en bestemt del av året.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-nummer-1-punkt-4"><article class="legalP" id="kapittel-1-foreslåttparagraf-1-nummer-1-punkt-4-ledd-1">Fribeløpskort (frikort med beløpsgrense) som bekrefter at skattyteren er fritatt for forskuddstrekk inntil en fastsatt beløpsgrense.</article></article></li></ul></article></article> <article class="defaultP" margin-top="true">§ 5-1-2 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Det utstedes ikke skattekort for sjøfolk bosatt i utlandet.</article> <article class="defaultP" margin-top="true">§ 5-1-3 skal lyde:</article><article class="futureLegalArticle" data-name="§5-1-3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-1-3</span>. <span class="legalArticleTitle">Arbeidsgivers innhenting av skattekort</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Skattekontoret skal gjøre skattekort tilgjengelig elektronisk for arbeidsgiver før inntektsårets begynnelse.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Ved utstedelse av nytt skattekort i løpet av inntektsåret, skal skattekontoret gjøre skattekortet tilgjengelig så snart som mulig.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Skattekontoret skal fortløpende varsle arbeidsgiver dersom det blir foretatt endring av de innhentede skattekort.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Arbeidsgiver kan i en overgangsperiode (inntil videre) motta skattekort i papirformat fra skattekontoret.</article></article> <article class="defaultP" margin-top="true">Underoverskrift «B. Skattyters og arbeidsgivers behandling av skattekortet» til § 5-1 oppheves.</article> <article class="defaultP" margin-top="true">Ny § 5-1-4 skal lyde:</article><article class="futureLegalArticle" data-name="§5-1-4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-1-4</span>. <span class="legalArticleTitle">Tabelltrekk og prosenttrekk</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Hovedarbeidsgiver (hvor inntekt vanligvis er høyest) skal foreta forskuddstrekk etter tabell i henhold til § 5-10-1.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Biarbeidsgiver (andre arbeidsgivere) skal foreta forskuddstrekk etter prosent i henhold til reglene i § 5-10-3.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Er det uklart om arbeidsgiver skal foreta forskuddstrekk etter tabell eller prosent, må dette avklares med skattyter. Dersom arbeidsgiver ikke får avklart om han skal trekke etter tabell eller prosent, skal arbeidsgiver trekke etter prosent.</article></article> <article class="defaultP" margin-top="true">§ 5-1-10 og § 5-1-11 oppheves.</article> <article class="defaultP" margin-top="true">§ 5-2-1 første ledd skal lyde:</article><article class="numberedLegalP" data-numerator="1" id="kapittel-1-nummer-2">(1) Tabellkort skal utstedes for alle skattytere, med unntak for skattytere som får utstedt prosentkort, frikort eller fribeløpskort. Tabellkort skal i utgangspunktet brukes hos hovedarbeidsgiveren.</article> <article class="defaultP" margin-top="true">§ 5-2-2 skal lyde:</article><article class="futureLegalArticle" data-name="§5-2-2" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-2-2</span>. <span class="legalArticleTitle">Prosentkort</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Prosentkort skal utstedes når skattyteren har slike inntekts- og formuesforhold at prosenttrekk vil gi vesentlig bedre samsvar mellom forskudd og forventet utlignet skatt og trygdeavgift enn tabelltrekk. Det gjelder for eksempel når:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-1-punkt-1"><article class="legalP" id="kapittel-1-foreslåttparagraf-4-nummer-1-punkt-1-ledd-1">skattyteren har betydelig inntekt hos flere arbeidsgivere,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-1-punkt-2"><article class="legalP" id="kapittel-1-foreslåttparagraf-4-nummer-1-punkt-2-ledd-1">det ikke er utarbeidet trekktabeller som i tilstrekkelig grad kan ta hensyn til summen av skattyters øvrige økonomiske forhold. Forhold som alene eller sammen kan føre til at det skal utskrives prosentkort, kan være: <ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-1-punkt-2-ledd-1-punkt-1"><article class="legalP" id="kapittel-1-foreslåttparagraf-4-nummer-1-punkt-2-ledd-1-punkt-1-ledd-1">betydelige fradrag i alminnelig inntekt</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-1-punkt-2-ledd-1-punkt-2"><article class="legalP" id="kapittel-1-foreslåttparagraf-4-nummer-1-punkt-2-ledd-1-punkt-2-ledd-1">betydelige skattepliktige, men ikke trekkpliktige inntekter</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-1-punkt-2-ledd-1-punkt-3"><article class="legalP" id="kapittel-1-foreslåttparagraf-4-nummer-1-punkt-2-ledd-1-punkt-3-ledd-1">betydelig formue</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-1-punkt-2-ledd-1-punkt-4"><article class="legalP" id="kapittel-1-foreslåttparagraf-4-nummer-1-punkt-2-ledd-1-punkt-4-ledd-1">skattebegrensning etter skatteloven § 17-1</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-nummer-1-punkt-2-ledd-1-punkt-5"><article class="legalP" id="kapittel-1-foreslåttparagraf-4-nummer-1-punkt-2-ledd-1-punkt-5-ledd-1">ligning av ektefeller under ett etter skatteloven § 2-10, jf. § 2-13 første ledd.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-1-punkt-3"><article class="legalP" id="kapittel-1-foreslåttparagraf-4-nummer-1-punkt-3-ledd-1">skattyter vil være uten trekkpliktig inntekt av betydning for en lengre periode,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-4-nummer-1-punkt-4"><article class="legalP" id="kapittel-1-foreslåttparagraf-4-nummer-1-punkt-4-ledd-1">skattyter vil få trekkpliktig inntekt av betydning som deltaker i fiske eller fangstvirksomhet, herunder hvalfangst (hyre, lott, prosenter),</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-4-nummer-1-punkt-5"><article class="legalP" id="kapittel-1-foreslåttparagraf-4-nummer-1-punkt-5-ledd-1">skattyter omfattes av § 5-2-3.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) For barn som skal lignes under ett med foreldrene, jf. skatteloven § 2-14 første ledd, og som antas å få høyere trekkpliktig inntekt enn beløpsgrensen i fribeløpskortet, skal det utstedes prosentkort. Prosentsatsen fastsettes slik at forskuddstrekket svarer til skatten av barnets inntekt beregnet på toppen av foreldrenes inntekt.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Også i andre tilfeller kan det utstedes prosentkort når ligningsmyndighetene på grunn av særlige forhold anser det lite tjenlig å utstede tabellkort.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Prosentsatsen på skattekortet skal fastsettes uten desimaler.</article></article> <article class="defaultP" margin-top="true">§ 5-2-3 skal lyde:</article><article class="futureLegalArticle" data-name="§5-2-3" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5-2-3</span>. <span class="legalArticleTitle">Kombinasjon av prosentkort og forskuddsskatt</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) For skattyter med både trekkpliktig inntekt og annen inntekt eller formue, kan det utstedes forskuddstrekk etter skattebetalingsloven § 5-2 første ledd og forskuddsskatt etter skattebetalingsloven § 6-3 første og annet ledd.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) For skattytere som nevnt i første ledd, skal det som hovedregel utstedes prosentkort. Når ikke særlige forhold gjør seg gjeldende, skal trekkprosenten fastsettes slik at forskuddstrekket tilsvarer den skatten som etter en forholdsmessig fordeling vil falle på den trekkpliktige inntekten.</article></article> <article class="defaultP" margin-top="true">§ 5-3-1 skal lyde:</article><article class="futureLegalArticle" data-name="§5-3-1" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5-3-1</span>. <span class="legalArticleTitle">Frikort</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Frikort kan utstedes for skattyter som fritas for forskuddstrekk.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Har arbeidsgiveren innhentet frikort, skal det ikke foretas forskuddstrekk i fritaksperioden. Dette gjelder selv om arbeidsgiveren tidligere har innhentet tabellkort eller prosentkort for skattyteren for samme inntektsår.</article></article> <article class="defaultP" margin-top="true">§ 5-3-2 første, fjerde og femte ledd skal lyde:</article><article class="numberedLegalP" data-numerator="1" id="kapittel-1-nummer-3">(1) Fribeløpskort utstedes for skattyter som ikke ventes å få så høy inntekt at vedkommende vil bli ilignet skatt og trygdeavgift.</article><article class="numberedLegalP" data-numerator="4" id="kapittel-1-nummer-4">(4) Fribeløpskort kan også utstedes til skattytere som ventes å bli lignet under ett med ektefellen etter skatteloven § 2-10 med fordeling av skatten etter skatteloven § 2-13. Beløpsgrensen fastsettes individuelt etter reglene i annet ledd.</article><article class="numberedLegalP" data-numerator="5" id="kapittel-1-nummer-5">(5) Hvis arbeidsgiveren innhentet fribeløpskort, gjelder fritaket for all trekkpliktig lønn og godtgjørelse som arbeidsgiveren utbetaler til skattyteren inntil fastsatt beløpsgrense.</article> <article class="defaultP" margin-top="true">§ 5-5-1 skal lyde:</article><article class="futureLegalArticle" data-name="§5-5-1" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 5-5-1</span>. <span class="legalArticleTitle">Forskuddstrekk når nytt skattekort ikke lar seg innhente</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Når skattekort for det nye året ikke er gjort tilgjengelig for arbeidsgiver, og arbeidsgiver heller ikke på annen måte har fått de opplysninger som fremgår av skattekortet, skal forskuddstrekk i januar gjennomføres etter det siste beregnede skattekortet for året før.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Dersom skattekortet blir endret i løpet av inntektsåret og det nye skattekortet ikke er gjort tilgjengelig for arbeidsgiver, og arbeidsgiver heller ikke på annen måte har fått de opplysninger som fremgår av skattekortet, skal forskuddstrekket gjennomføres etter det siste tilgjengelige skattekort.</article></article> <article class="defaultP" margin-top="true">§ 5-5-2 første, annet og tredje ledd skal lyde:</article><article class="numberedLegalP" data-numerator="1" id="kapittel-1-nummer-6">(1) Forskuddstrekk gjennomført etter skattebetalingsloven § 5-5 første ledd, kan arbeidsgiveren korrigere så snart skattekortet blir innhentet. Slik korreksjon kan bare foretas i forskuddstrekk for samme inntektsår.</article><article class="numberedLegalP" data-numerator="2" id="kapittel-1-nummer-7">(2) Forskuddstrekk for januar gjennomført etter § 5-5-1, skal korrigeres så snart skattekortet for inntektsåret er innhentet av arbeidsgiver. Slik korreksjon må være gjennomført innen utløpet av februar.</article><article class="numberedLegalP" data-numerator="3" id="kapittel-1-nummer-8">(3) Dersom skattekort for det nye året ikke lar seg innhente av arbeidsgiver, skal korreksjon som nevnt i annet ledd gjennomføres etter satsene i skattebetalingsloven § 5-5 første ledd.</article> <article class="defaultP" margin-top="true">§ 5-10-1 første ledd første punktum skal lyde:</article><article class="numberedLegalP" data-numerator="1" id="kapittel-1-nummer-9">(1) Når arbeidsgiver har innhentet tabellkort for skattyteren, skal forskuddstrekket beregnes etter tabell, men bare i lønn eller annen godtgjørelse for tidsrom i inntektsåret og for tidsrom i desember året før trekket blir foretatt.</article> <article class="defaultP" margin-top="true">§ 5-10-1 sjette ledd skal lyde:</article><article class="numberedLegalP" data-numerator="6" id="kapittel-1-nummer-10">(6) Når forutsetningene for å anses som hovedarbeidsgiver ikke lenger er til stede, skal arbeidsgiver bare trekke etter tabell i godtgjørelse for tidsrom som hovedarbeidsgiver.</article> <article class="defaultP" margin-top="true">§ 5-10-2 første ledd første punktum skal lyde:</article><article class="numberedLegalP" data-numerator="1" id="kapittel-1-nummer-11">(1) Tabelltrekk skal beregnes etter trekktabell med det tabellnummeret som er oppgitt i skattyterens skattekort.</article> <article class="defaultP" margin-top="true">§ 5-10-3 annet punktum skal lyde:</article><article class="legalP" id="kapittel-1-ledd-2">Har arbeidsgiver innhentet prosentkort for skattyter for inntektsåret, eller tabellkort med påført trekkprosent, skal det trekkes med den prosenten som kortet lyder på.</article> <article class="defaultP" margin-top="true">§ 5-10-20 første ledd annet punktum skal lyde:</article><article class="legalP" id="kapittel-1-ledd-3">Kvitteringen skal inneholde skattyters navn og fødselsnummer, angivelse av trekkperioden, hvilken tabell eller prosentsats det er trukket etter, bruttolønnen, beregningsgrunnlaget for forskuddstrekk med spesifikasjon av fradrag etter skattebetalingsloven § 5-9, lønnstrekk etter Finansdepartementets forskrift 19. november 1999 nr. 1158 til skatteloven § 5-15-4 (hjemme-PC), størrelsen på foretatt forskuddstrekk og utleggstrekk samt arbeidsgivers navn og organisasjonsnummer, eller for private arbeidsgivere fødselsnummer.</article> <article class="defaultP" margin-top="true">§ 5-11-2 annet ledd første punktum skal lyde:</article><article class="numberedLegalP" data-numerator="2" id="kapittel-1-nummer-12">(2) Dersom skattekortet ikke er gjort tilgjengelig for arbeidsgiver, og opplysninger som skal fremgå av skattekortet ikke på annen måte er kommet til arbeidsgiverens kunnskap, skal arbeidsgivers dokumentasjon vise navn og nummer på den kommunen hvor mottakeren av godtgjørelsen (skattyteren) oppgir å være bosatt 1. november i året før trekkåret.</article> <article class="defaultP" margin-top="true">§ 6-3-1 skal lyde:</article><article class="futureLegalArticle" data-name="§6-3-1" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 6-3-1</span>. <span class="legalArticleTitle">Melding om forskuddsskatt for personlige skattytere</span></span><article class="legalP" id="kapittel-1-foreslåttparagraf-8-ledd-1">Skattyter gis melding om utstedt forskuddsskatt eller endring av tidligere utstedt forskuddsskatt for vedkommende inntektsår.</article></article> <article class="defaultP" margin-top="true">§ 6-3-2 skal lyde:</article><article class="futureLegalArticle" data-name="§6-3-2" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 6-3-2</span>. <span class="legalArticleTitle">Melding om endring i utskrevet forskuddsskatt for personlige skattytere</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Skattyter gis melding om endring i forskuddsskatt. Ny samlet forskuddsskatt for inntektsåret skal vises med angivelse av nye terminbeløp, bortsett fra i tilfeller som nevnt i annet og tredje ledd.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Når det ved forhøyelse av forskuddsskatten blir utstedt nytt skattekort til skattyter senere enn tre uker før 15. mars i inntektsåret, skal det i meldingen gis oversikt over forfallstidspunktene og terminbeløpene for forhøyelsen (tillegget). Oversikten skal alltid gis i meldingen dersom den opprinnelig utskrevne forskuddsskatten er under 2&#xa0;000 kroner eller tillegget er under dette beløp.</article><article class="numberedLegalP" data-numerator="3" id="kapittel-1-foreslåttparagraf-9-nummer-3">(3) Ved nedsettelser skal forfallsoversikten angis i meldingen, når tidligere forhøyd forskuddsskatt blir nedsatt eller når skatt som forfaller til betaling i mer enn to terminer blir satt ned til under 2&#xa0;000 kroner.</article></article> <article class="defaultP" margin-top="true">§ 6-3-2 fjerde ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2013-09-27-1149/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks med virkning fra og med inntektsåret 2014.</article></section></main></body></html>