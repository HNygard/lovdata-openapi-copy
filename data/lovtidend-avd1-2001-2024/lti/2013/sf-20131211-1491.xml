<!DOCTYPE html><html lang="no"><head><title>Forskrift om opplysningsplikt og bevissikring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-11-1491</dd><dt class="dokid">DokumentID</dt><dd class="dokid">LTI/forskrift/2013-12-11-1491</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 18 s 3015</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-22-1645</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§24</li><li>lov/2004-03-05-12/§25</li><li>forskrift/2013-06-14-634</li></ul></dd><dt class="dateOfPublication">Kunngjort</dt><dd class="dateOfPublication">2013-12-18 15:10</dd><dt class="journalNumber">Journalnummer</dt><dd class="journalNumber">2013-1250</dd><dt class="titleShort">Korttittel</dt><dd class="titleShort">Forskrift om opplysningsplikt og bevissikring</dd><dt class="title">Tittel</dt><dd class="title">Forskrift om opplysningsplikt og bevissikring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fornyings-, administrasjons og kirkedepartementet 11. desember 2013 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 24 femte ledd, § 25 syvende ledd og delegeringsvedtak 14. juni 2013 nr. 634.</dd><dt class="refid">RefID</dt><dd class="refid">forskrift/2013-12-11-1491</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt og bevissikring<ul class="tocSubUl"><li>Kapittel 1. Opplysningsplikt<ul class="tocSubUl"><li>§ 1. Hjemmelsangivelse og klage ved pålegg etter konkurranseloven § 24</li><li>§ 2. Muntlige pålegg</li><li>§ 3. Lydopptak</li><li>§ 4. Informasjon om selvinkrimineringsvernet</li></ul></li><li>Kapittel 2. Bevissikring<ul class="tocSubUl"><li>§ 5. Tingrettens beslutning om bevissikring</li><li>§ 6. Prøving av beslag</li><li>§ 7. Gjennomgang og tilbakelevering av dokumenter med mer</li></ul></li><li>Kapittel 3. Behandling av overskuddsinformasjon<ul class="tocSubUl"><li>§ 8. Definisjon av overskuddsinformasjon</li><li>§ 9. Identifisering av overskuddsinformasjon</li><li>§ 10. Tilbakelevering av overskuddsinformasjon</li></ul></li><li>Kapittel 4. Behandling av elektronisk lagret informasjon<ul class="tocSubUl"><li>§ 11. Fremgangsmåten ved beslag av elektronisk lagret informasjon</li><li>§ 12. Gjennomgang av elektronisk lagret informasjon</li><li>§ 13. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-11-1491" id="dokument"><h1>Forskrift om opplysningsplikt og bevissikring</h1><section class="section" data-name="kap1" id="kapittel-1" data-lovdata-URL="LTI/forskrift/2013-12-11-1491/KAPITTEL_1"><h2>Kapittel 1. Opplysningsplikt</h2><article class="legalArticle" data-lovdata-URL="LTI/forskrift/2013-12-11-1491/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hjemmelsangivelse og klage ved pålegg etter konkurranseloven § 24</span></h3><article class="legalP" id="kapittel-1-paragraf-1-ledd-1">Blir noen pålagt å gi opplysninger eller utlevere informasjon eller bærere av slik informasjon for gransking etter konkurranseloven § 24 første eller annet ledd, skal konkurransemyndighetene angi hjemmelen for pålegget, jf. forvaltningsloven § 14. Den pålegget angår skal også gjøres oppmerksom på retten til å la seg bistå av advokat og klageadgangen. Det skal videre gjøres oppmerksom på at fristen til å fremsette klage er straks dersom vedkommende er til stede, og ellers innen 3 dager. Dersom konkurransemyndighetene finner det påtrengende nødvendig for å gjennomføre sine oppgaver etter loven, kan det kreve at opplysningene blir gitt før klagesaken er avgjort. Konkurransemyndighetenes beslutning etter fjerde punktum kan ikke påklages.</article></article><article class="legalArticle" data-lovdata-URL="LTI/forskrift/2013-12-11-1491/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Muntlige pålegg</span></h3><article class="legalP" id="kapittel-1-paragraf-2-ledd-1">Pålegg etter konkurranseloven § 24 som gis muntlig, og som ikke oppfylles umiddelbart eller innen angitt frist, skal dokumenteres skriftlig av vedkommende konkurransemyndighet.</article></article><article class="legalArticle" data-lovdata-URL="LTI/forskrift/2013-12-11-1491/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lydopptak</span></h3><article class="legalP" id="kapittel-1-paragraf-3-ledd-1">Opplysninger som gis muntlig etter konkurranseloven § 24 kan lagres som lydopptak. Den som gir opplysningene skal på forhånd underrettes om at det skal benyttes lydopptak. Ved lydopptak skal vedkommende konkurransemyndighet nedtegne et sammendrag av opplysningene, enten samtidig eller så snart som mulig. Den som gir opplysningene skal gis adgang til å gjennomgå og korrigere sammendraget. Sammendraget skal så vidt mulig forelegges den som gir opplysningene for underskrift. Dersom vedkommende nekter å underskrive, skal dette fremkomme av sammendraget.</article></article><article class="legalArticle" data-lovdata-URL="LTI/forskrift/2013-12-11-1491/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon om selvinkrimineringsvernet</span></h3><article class="legalP" id="kapittel-1-paragraf-4-ledd-1">Før det opptas muntlig forklaring som ledd i Konkurransetilsynets undersøkelse av mulig brudd på konkurranseloven, skal vedkommende foretak eller person informeres om vernet mot selvinkriminering.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2013-12-11-1491/KAPITTEL_2"><h2>Kapittel 2. Bevissikring</h2><article class="legalArticle" data-lovdata-URL="LTI/forskrift/2013-12-11-1491/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tingrettens beslutning om bevissikring</span></h3><article class="legalP" id="kapittel-2-paragraf-1-ledd-1">Ved bevissikring etter konkurranseloven § 25 skal tingrettens beslutning leses opp eller forevises, jf. straffeprosessloven § 200 første ledd første punktum. Foretak og personer som rammes av bevissikringen skal gis kopi av tingrettens beslutning.</article><article class="legalP" id="kapittel-2-paragraf-1-ledd-2">Tingrettens angivelse av kontrollens formål etter konkurranseloven § 25 tredje ledd har ikke avgjørende betydning for hvilke gjenstander Konkurransetilsynet kan beslaglegge.</article><article class="legalP" id="kapittel-2-paragraf-1-ledd-3">Ved bevissikring som nevnt i første ledd skal Konkurransetilsynet opplyse om at tingrettens beslutning kan påankes av enhver som beslutningen rammer, jf. straffeprosessloven § 377. Videre skal det opplyses om at anken ikke har oppsettende virkning, jf. konkurranseloven § 25 tredje ledd fjerde punktum. Konkurransetilsynet skal også opplyse om at ankefristen er to uker, jf. straffeprosessloven § 379.</article></article><article class="legalArticle" data-lovdata-URL="LTI/forskrift/2013-12-11-1491/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Prøving av beslag</span></h3><article class="legalP" id="kapittel-2-paragraf-2-ledd-1">Enhver som rammes av et beslag, kan straks eller senere kreve spørsmålet om beslaget skal opprettholdes brakt inn for retten. Konkurransetilsynet skal sørge for at den som rammes av beslaget blir gjort kjent med adgangen til slik rettslig prøving, jf. straffeprosessloven § 208.</article></article><article class="legalArticle" data-lovdata-URL="LTI/forskrift/2013-12-11-1491/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomgang og tilbakelevering av dokumenter med mer</span></h3><article class="legalP" id="kapittel-2-paragraf-3-ledd-1">Gjennomgang av dokumenter eller annet som er innhentet etter konkurranseloven § 24 eller § 25, kan foretas der Konkurransetilsynet finner det mest hensiktsmessig.</article><article class="legalP" id="kapittel-2-paragraf-3-ledd-2">Personlige dokumenter eller annet av personlig art må bare gjennomgås så langt det er nødvendig for å bringe på det rene om de kan ha betydning som bevis.</article><article class="legalP" id="kapittel-2-paragraf-3-ledd-3">Konkurransetilsynet kan ikke gjøre seg kjent med innholdet i dokumenter eller annet som faller inn under straffeprosessloven § 204. Konkurransetilsynet kan likevel undersøke ytre kjennetegn slik som brevhode, avsender og lignende, med sikte på å identifisere dokumenter eller annet som faller inn under straffeprosessloven § 204. Konkurransetilsynet kan fremlegge dokumenter eller annet for retten for å få avklart om straffeprosessloven § 204 får anvendelse.</article><article class="legalP" id="kapittel-2-paragraf-3-ledd-4">Konkurransetilsynet skal merke og føre liste over dokumenter eller annet som er innhentet etter konkurranseloven § 24 eller beslaglagt etter konkurranseloven § 25, slik at forveksling unngås. Den kontrollerte skal gis kopi av listen så snart som mulig.</article><article class="legalP" id="kapittel-2-paragraf-3-ledd-5">Originaldokumenter eller annet som er innhentet med hjemmel i konkurranseloven § 24 eller § 25, skal leveres tilbake til den de ble innhentet hos når det ikke lenger er behov for dem, og senest når saken er endelig avgjort, jf. straffeprosessloven § 213. Er det tvist om hvem som har rett til originaldokumenter eller annet som er innhentet etter konkurranseloven § 24 eller § 25, avgjør retten ved kjennelse til hvem utlevering skal skje.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2013-12-11-1491/KAPITTEL_3"><h2>Kapittel 3. Behandling av overskuddsinformasjon</h2><article class="legalArticle" data-lovdata-URL="LTI/forskrift/2013-12-11-1491/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Definisjon av overskuddsinformasjon</span></h3><article class="legalP" id="kapittel-3-paragraf-1-ledd-1">Med overskuddsinformasjon menes i denne forskrift opplysninger om forhold som ikke kan ha betydning som bevis.</article></article><article class="legalArticle" data-lovdata-URL="LTI/forskrift/2013-12-11-1491/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Identifisering av overskuddsinformasjon</span></h3><article class="legalP" id="kapittel-3-paragraf-2-ledd-1">Så langt det er praktisk mulig skal dokumenter eller annet gjennomgås på kontrollstedet for å unngå at det tas med overskuddsinformasjon.</article></article><article class="legalArticle" data-lovdata-URL="LTI/forskrift/2013-12-11-1491/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakelevering av overskuddsinformasjon</span></h3><article class="legalP" id="kapittel-3-paragraf-3-ledd-1">Dokumenter eller annet som inneholder overskuddsinformasjon, skal returneres til den kontrollerte når det er brakt på det rene at de ikke kan ha betydning som bevis i saken. Eventuelle kopier tatt av Konkurransetilsynet skal makuleres og databeslag skal slettes.</article><article class="legalP" id="kapittel-3-paragraf-3-ledd-2">Bestemmelsen i første ledd gjelder ikke dersom dokumentet eller annet inneholder både overskuddsinformasjon og opplysninger som kan ha betydning som bevis i saken, og overskuddinformasjonen ikke kan skilles ut fra den øvrige informasjonen uten at innholdet blir endret, kan misforstås eller dets verdi som bevis svekkes.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2013-12-11-1491/KAPITTEL_4"><h2>Kapittel 4. Behandling av elektronisk lagret informasjon</h2><article class="legalArticle" data-lovdata-URL="LTI/forskrift/2013-12-11-1491/§11" data-name="§11" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fremgangsmåten ved beslag av elektronisk lagret informasjon</span></h3><article class="legalP" id="kapittel-4-paragraf-1-ledd-1">Konkurransetilsynet skal gi kopi av beslaglagt elektronisk lagret informasjon til den kontrollerte, jf. konkurranseloven § 25 fjerde ledd.</article><article class="legalP" id="kapittel-4-paragraf-1-ledd-2">Dersom Konkurransetilsynet tar beslag i elektronisk lagret informasjon, skal den kontrollerte informeres om retten til å være representert når Konkurransetilsynet begynner gjennomgangen av beslaget, for å avklare om det inneholder opplysninger som er omfattet av taushetsplikt som nevnt i straffeprosessloven § 117 til § 120. Den kontrollerte kan gi Konkurransetilsynet en opptegnelse over beslaglagt materiale som inneholder opplysninger som nevnt i forrige punktum, i stedet for eller i tillegg til å være til stede ved gjennomgangen.</article></article><article class="legalArticle" data-lovdata-URL="LTI/forskrift/2013-12-11-1491/§12" data-name="§12" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Gjennomgang av elektronisk lagret informasjon</span></h3><article class="legalP" id="kapittel-4-paragraf-2-ledd-1">Retten til å være til stede når Konkurransetilsynet begynner gjennomgangen av beslaglagt elektronisk materiale er ikke til hinder for at Konkurransetilsynet gjør de tekniske forberedelser som er nødvendige for at materialet skal kunne gjennomgås.</article><article class="legalP" id="kapittel-4-paragraf-2-ledd-2">Konkurransetilsynet skal så snart som mulig orientere den kontrollerte om når tilsynet tar sikte på å begynne gjennomgangen av det beslaglagte materialet slik at vedkommende får mulighet til å være til stede. Konkurransetilsynet skal sette en rimelig frist for den kontrollerte til å benytte seg av retten.</article><article class="legalP" id="kapittel-4-paragraf-2-ledd-3">Dersom Konkurransetilsynet og den kontrollerte ikke blir enige om opplysninger er omfattet av taushetsplikt, skal gjennomgangen av denne delen av beslaget stanses og spørsmålet om opprettholdelse av beslaget avgjøres av tingretten, jf. konkurranseloven § 25 fjerde ledd siste punktum.</article></article><article class="legalArticle" data-lovdata-URL="LTI/forskrift/2013-12-11-1491/§13" data-name="§13" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-3-ledd-1">Forskriften trer i kraft 1. januar 2014.</article><article class="legalP" id="kapittel-4-paragraf-3-ledd-2">Fra samme tidspunkt oppheves forskrift 22. desember 2005 nr. 1645 om opplysningsplikt, bevissikring og behandling av overskuddsinformasjon i konkurransesaker.</article></article></section></main></body></html>