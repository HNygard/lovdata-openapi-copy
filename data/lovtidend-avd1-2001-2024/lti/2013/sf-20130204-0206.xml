<!DOCTYPE html><html lang="no"><head><title>Forskrift om tilskudd til tiltak i beiteområder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-02-04-206</dd><dt class="dokid">DokumentID</dt><dd class="dokid">LTI/forskrift/2013-02-04-206</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 4 s 561</dd><dt class="dateInForce">I kraft fra</dt><dd class="dateInForce">2013-02-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2013-02-26 15:20</dd><dt class="journalNumber">Journalnummer</dt><dd class="journalNumber">2013-0167</dd><dt class="titleShort">Korttittel</dt><dd class="titleShort">Forskrift om tilskudd til tiltak i beiteområder</dd><dt class="title">Tittel</dt><dd class="title">Forskrift om tilskudd til tiltak i beiteområder</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 4. februar 2013 med hjemmel i lov 12. mai 1995 nr. 23 om jord (jordlova) § 3 og § 18 og delegeringsvedtak 12. mai 1995 nr. 413.</dd><dt class="refid">RefID</dt><dd class="refid">forskrift/2013-02-04-206</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til tiltak i beiteområder<ul class="tocSubUl"><li>§ 1. Formål</li><li>§ 2. Vilkår</li><li>§ 3. Beregning av tilskudd</li><li>§ 4. Søknad og utbetaling</li><li>§ 5. Frist for gjennomføring av tiltak</li><li>§ 6. Opplysningsplikt og kontroll</li><li>§ 7. Omgjøring og tilbakebetaling</li><li>§ 8. Innkreving av tilbakebetalingsbeløp mv.</li><li>§ 9. Administrasjon, dispensasjon og klage</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-02-04-206" id="dokument"><h1>Forskrift om tilskudd til tiltak i beiteområder</h1><article class="legalArticle" data-lovdata-URL="LTI/forskrift/2013-02-04-206/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å legge til rette for best mulig utnyttelse av beite i utmark, redusere tap av dyr på utmarksbeite og fremme fellestiltak i beiteområdene.</article></article><article class="legalArticle" data-lovdata-URL="LTI/forskrift/2013-02-04-206/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Tilskudd etter denne forskriften kan gis til lag eller foreninger (beitelag, grunneierlag, radiobjellelag) som er registrert i enhetsregisteret, som driver næringsmessig beitedrift og som iverksetter investeringstiltak og/eller planleggings- og tilretteleggingsprosjekter i beiteområder.</article><article class="legalP" id="paragraf-2-ledd-2">Tilsvarende gjelder for foretak som har rett til produksjonstilskudd etter § 3 og § 4 i forskrift 22. mars 2002 nr. 283 om produksjonstilskudd i jordbruket der det grunnet naturgitte eller driftsmessige forhold ikke ligger til rette for samarbeid. Stat, fylke eller kommune kan ikke gis tilskudd med mindre det søkes gjennom lag og forening der også en eller flere tilskuddsberettigede eiendommer er med.</article><article class="legalP" id="paragraf-2-ledd-3">Det kan ikke gis tilskudd til investeringstiltak og/eller planleggings- og tilretteleggingsprosjekter i beiteområder som er leid på en periode mindre enn 10 år.</article><article class="legalP" id="paragraf-2-ledd-4">Tilskudd kan avslås dersom arbeidet med investeringstiltaket er påbegynt før søknaden er behandlet.</article><article class="legalP" id="paragraf-2-ledd-5">Det kan ikke gis nytt tilskudd til samme type investeringstiltak før etter 20 år for hytter og 15 år for faste installasjoner. Dette gjelder ikke for tilskudd til elektronisk overvåkingsutstyr.</article></article><article class="legalArticle" data-lovdata-URL="LTI/forskrift/2013-02-04-206/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av tilskudd</span></h2><article class="legalP" id="paragraf-3-ledd-1">Det kan gis tilskudd med inntil 50&#xa0;% av godkjent kostnadsoverslag ved investeringstiltak.</article><article class="legalP" id="paragraf-3-ledd-2">Ved innkjøp av elektronisk overvåkingsutstyr kan det gis tilskudd med inntil 70&#xa0;% av godkjent kostnadsoverslag. Dette gjelder for inntil 50&#xa0;% av dyretallet i beitelaget/besetningen.</article><article class="legalP" id="paragraf-3-ledd-3">For planleggings- og tilretteleggingsprosjekter kan det gis tilskudd med inntil 70&#xa0;% av godkjent kostnadsoverslag.</article></article><article class="legalArticle" data-lovdata-URL="LTI/forskrift/2013-02-04-206/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Søknad på skjema fastsatt av Statens landbruksforvaltning skal sendes kommunen der tiltaket skal gjennomføres. Fylkesmannen fastsetter søknadsfrist.</article><article class="legalP" id="paragraf-4-ledd-2">Innvilget tilskudd utbetales etterskuddsvis når tiltaket er bekreftet gjennomført av kommunen og fylkesmannen har godkjent sluttregnskapet (jf. § 9). Dersom kostnadene til gjennomføring av investeringstiltaket og/eller planleggings- og tilretteleggingsprosjektet blir lavere enn godkjent kostnadsoverslag, reduseres tilskuddet tilsvarende.</article><article class="legalP" id="paragraf-4-ledd-3">Det kan foretas utbetalinger på bakgrunn av godkjent dokumentasjon etter hvert som deler av tiltaket eller prosjektet utføres. Minst 25&#xa0;% av tilskuddet skal holdes tilbake inntil arbeidet er fullført og sluttregnskapet er godkjent.</article></article><article class="legalArticle" data-lovdata-URL="LTI/forskrift/2013-02-04-206/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Frist for gjennomføring av tiltak</span></h2><article class="legalP" id="paragraf-5-ledd-1">Frist for gjennomføring av investeringstiltaket og/eller planleggings- og tilretteleggingsprosjektet er 3 år fra tilskudd blir innvilget, med mindre fylkesmannen har satt en kortere frist ved innvilgelsen av søknaden.</article><article class="legalP" id="paragraf-5-ledd-2">Fylkesmannen kan etter søknad forlenge gjennomføringsfristen, men ikke ut over 5 år fra tilskuddet ble innvilget.</article></article><article class="legalArticle" data-lovdata-URL="LTI/forskrift/2013-02-04-206/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-6-ledd-1">Søkere av tilskudd plikter å gi alle opplysninger som fylkesmannen og Statens landbruksforvaltning finner nødvendig for å kunne forvalte ordningen.</article><article class="legalP" id="paragraf-6-ledd-2">Fylkesmannen og Statens landbruksforvaltning fører tilsyn med at utbetalinger av tilskudd er riktig og har adgang til all bokføring, korrespondanse og opptegnelser som vedkommer tilskuddet. Det kan kreves at opplysningene bekreftes av revisor.</article><article class="legalP" id="paragraf-6-ledd-3">Fylkesmannen og Statens landbruksforvaltning kan foreta stedlig kontroll.</article></article><article class="legalArticle" data-lovdata-URL="LTI/forskrift/2013-02-04-206/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-7-ledd-1">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med det som er forutsatt ved tildeling av tilskuddet. Dersom tilbakebetaling ikke skjer innen fristen som blir gitt, kan det kreves forsinkelsesrenter i tillegg, jf. lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2013-02-04-206/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innkreving av tilbakebetalingsbeløp mv.</span></h2><article class="legalP" id="paragraf-8-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter § 7, kan kreves tilbakebetalt tilskuddsmottaker eller motregnes i senere tilskuddsutbetalinger.</article><article class="legalP" id="paragraf-8-ledd-2">Krav fra offentlig myndighet som utspringer av regelverk for jordbruksvirksomhet kan motregnes i tilskuddsutbetalinger til tilskuddsmottaker.</article><article class="legalP" id="paragraf-8-ledd-3">Der tilskuddsmottaker ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2013-02-04-206/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, dispensasjon og klage</span></h2><article class="legalP" id="paragraf-9-ledd-1">Kommunen skal gi en vurdering og anbefaling av tiltaket før søknaden oversendes fylkesmannen. Vedtak om tilskudd fattes av fylkesmannen.</article><article class="legalP" id="paragraf-9-ledd-2">Kommunen skal bekrefte at tiltaket er gjennomført før fylkesmannen utbetaler. Fylkesmannen kan i særlige tilfeller dispensere fra § 2 og § 3.</article><article class="legalP" id="paragraf-9-ledd-3">Fylkesmannens vedtak kan påklages til Statens landbruksforvaltning etter lov 10. februar 1967 om behandlingsmåten i forvaltningssaker kapittel VI. Klagen skal sendes fylkesmannen.</article></article><article class="legalArticle" data-lovdata-URL="LTI/forskrift/2013-02-04-206/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft straks.</article></article></main></body></html>