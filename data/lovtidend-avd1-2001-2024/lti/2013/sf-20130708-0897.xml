<!DOCTYPE html><html lang="no"><head><title>Forskrift om godkjenning for utdanningsstøtte av utvekslingsorganisasjoner og samarbeidsprogrammer mellom norsk videregående skole og utenlandsk skole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-07-08-897</dd><dt class="dokid">DokumentID</dt><dd class="dokid">LTI/forskrift/2013-07-08-897</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 11 s 1911</dd><dt class="dateInForce">I kraft fra</dt><dd class="dateInForce">2013-07-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-03-37/§4</li><li>lov/2005-06-03-37/§5</li><li>lov/2005-06-03-37/§6</li><li>lov/2005-06-03-37/§7</li></ul></dd><dt class="dateOfPublication">Kunngjort</dt><dd class="dateOfPublication">2013-07-16 13:50</dd><dt class="journalNumber">Journalnummer</dt><dd class="journalNumber">2013-0812</dd><dt class="titleShort">Korttittel</dt><dd class="titleShort">Forskrift om godkjenning for utdanningsstøtte</dd><dt class="title">Tittel</dt><dd class="title">Forskrift om godkjenning for utdanningsstøtte av utvekslingsorganisasjoner og samarbeidsprogrammer mellom norsk videregående skole og utenlandsk skole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 8. juli 2013 med hjemmel i lov 3. juni 2005 nr. 37 om utdanningsstøtte kap. II.</dd><dt class="refid">RefID</dt><dd class="refid">forskrift/2013-07-08-897</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning for utdanningsstøtte av utvekslingsorganisasjoner og samarbeidsprogrammer mellom norsk videregående skole og utenlandsk skole<ul class="tocSubUl"><li>§ 1. Utvekslingsopphold gjennom utvekslingsorganisasjon</li><li>§ 2. Samarbeidsprogram mellom norsk videregående skole og utenlandsk skole</li><li>§ 3. Yrkesfaglig samarbeidsprogram mellom norsk videregående skole og utenlandsk skole</li><li>§ 4. Vilkår for prioritering av søknader om godkjenning av samarbeidsprogram</li><li>§ 5. Videreføring av godkjenning</li><li>§ 6. Tilbaketrekking av godkjenning</li><li>§ 7. Overgangsordning for utvekslingsorganisasjoner og samarbeidsprogram som tidligere er godkjent etter forskrift om tildeling av utdanningsstøtte</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2013-07-08-897" id="dokument"><h1>Forskrift om godkjenning for utdanningsstøtte av utvekslingsorganisasjoner og samarbeidsprogrammer mellom norsk videregående skole og utenlandsk skole</h1><article class="legalArticle" data-lovdata-URL="LTI/forskrift/2013-07-08-897/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Utvekslingsopphold gjennom utvekslingsorganisasjon</span></h2><article class="legalP" id="paragraf-1-ledd-1">Utvekslingsorganisasjoner kan på bestemte vilkår godkjennes slik at elever som tar utvekslingsopphold gjennom organisasjonen i land utenfor Norden, kan ha rett til utdanningsstøtte etter forskrift om tildeling av utdanningsstøtte § 35-11. Det er en forutsetning at utvekslingsoppholdet har en varighet på ett år. Departementet, eller den departementet utpeker, bestemmer hvilke utvekslingsorganisasjoner som er godkjent for utdanningsstøtte.</article><article class="legalP" id="paragraf-1-ledd-2">Det stilles som vilkår for godkjenning for utdanningsstøtte at organisasjonen:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">skal kunne ta imot utenlandske elever i Norge, og ha et opplegg for dette som tilsvarer det som finnes for å sende norske elever på utveksling til utlandet,</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">skal være registrert i Enhetsregisteret, og være pliktig til å levere årsberetning eller årsmelding med regnskap,</article></article></li><li data-li-identifier="c)" data-name="c)"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">skal ha kontor med fysisk tilhold i Norge,</article></article></li><li data-li-identifier="d)" data-name="d)"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">skal ha en stedlig kontaktperson i studielandet,</article></article></li><li data-li-identifier="e)" data-name="e)"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">skal tilfredsstille krav fra offentlige myndigheter eller tilsvarende i de landene organisasjonen har sin virksomhet,</article></article></li><li data-li-identifier="f)" data-name="f)"><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">skal ha rutiner for informasjon og forberedelse av elever og foresatte i forkant av utvekslingsoppholdet, og rutiner for informasjon, tilrettelegging og oppfølging av eleven under utvekslingsoppholdet,</article></article></li><li data-li-identifier="g)" data-name="g)"><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">skal ha ansvar for å plassere elevene i egnede vertsfamilier,</article></article></li><li data-li-identifier="h)" data-name="h)"><article class="listArticle" id="paragraf-1-ledd-2-punkt-8"><article class="legalP" id="paragraf-1-ledd-2-punkt-8-ledd-1">skal ha rutiner for å bistå elevene ved behov med å innhente nødvendig dokumentasjon om utdanningssystemet i det aktuelle landet og/eller innholdet i opplæringen eleven planlegger å ta, i forbindelse med elevens søknad om forhåndstilsagn om godkjenning av tidligere bestått opplæring i utlandet etter forskrift til opplæringslova § 1-16 eller forskrift til privatskolelova § 5a-3,</article></article></li><li data-li-identifier="i)" data-name="i)"><article class="listArticle" id="paragraf-1-ledd-2-punkt-9"><article class="legalP" id="paragraf-1-ledd-2-punkt-9-ledd-1">skal rapportere til departementet eller den departementet utpeker om: <ul class="defaultList"><li data-li-identifier="-" data-name="-"><article class="listArticle" id="paragraf-1-ledd-2-punkt-9-ledd-1-punkt-1"><article class="legalP" id="paragraf-1-ledd-2-punkt-9-ledd-1-punkt-1-ledd-1">henvendelser fra enkeltpersoner som kan ha betydning for om vilkårene for godkjenning for utdanningsstøtte er oppfylt, og</article></article></li><li data-li-identifier="-" data-name="-"><article class="listArticle" id="paragraf-1-ledd-2-punkt-9-ledd-1-punkt-2"><article class="legalP" id="paragraf-1-ledd-2-punkt-9-ledd-1-punkt-2-ledd-1">endringer i utenlandske myndigheters godkjenninger av partnerorganisasjoner, og eventuell tilbaketrekking av disse godkjenningene.</article></article></li></ul></article></article></li></ul></article><article class="legalP" id="paragraf-1-ledd-3">Departementet fastsetter nærmere retningslinjer til disse vilkårene.</article></article><article class="legalArticle" data-lovdata-URL="LTI/forskrift/2013-07-08-897/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Samarbeidsprogram mellom norsk videregående skole og utenlandsk skole</span></h2><article class="legalP" id="paragraf-2-ledd-1">Samarbeidsprogram mellom norske videregående skoler og skoler i land utenfor Norden kan på bestemte vilkår godkjennes slik at elever som er tatt opp i programmet kan ha rett til utdanningsstøtte etter forskrift om tildeling av utdanningsstøtte § 35-9. Departementet bestemmer hvilke samarbeidsprogram som er godkjent for utdanningsstøtte, etter innstilling fra den departementet utpeker.</article><article class="legalP" id="paragraf-2-ledd-2">Følgende vilkår gjelder for godkjenning:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">det skal foreligge en samarbeidsavtale med en utenlandsk videregående skole,</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">studieoppholdet i utlandet skal være relatert til kompetansemålene i læreplanen,</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">det er en forutsetning at studieoppholdet i utlandet ikke har lengre varighet enn ett år, og at det erstatter en del av en utdanning i videregående skole som elevene er i gang med i Norge,</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">skolen i Norge skal ha rutiner for å forberede og informere elever og foreldre om studieoppholdet i utlandet,</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">en ansatt ved skolen i Norge skal følge elevene til utlandet, eventuelt må elevene ha en særskilt kontaktperson ved samarbeidsskolen i utlandet,</article></article></li><li data-li-identifier="f)" data-name="f)"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">skolen i Norge skal ha rutiner for å ivareta elevenes behov ved konflikter eller problemer med skole eller innkvartering,</article></article></li><li data-li-identifier="g)" data-name="g)"><article class="listArticle" id="paragraf-2-ledd-2-punkt-7"><article class="legalP" id="paragraf-2-ledd-2-punkt-7-ledd-1">skoleeier skal søke om godkjenning, og</article></article></li><li data-li-identifier="h)" data-name="h)"><article class="listArticle" id="paragraf-2-ledd-2-punkt-8"><article class="legalP" id="paragraf-2-ledd-2-punkt-8-ledd-1">skolen i Norge skal melde fra til departementet eller den departementet utpeker, om endringer eller lite bruk av samarbeidsprogram som er godkjent.</article></article></li></ul></article><article class="legalP" id="paragraf-2-ledd-3">Departementet fastsetter nærmere retningslinjer til disse vilkårene.</article></article><article class="legalArticle" data-lovdata-URL="LTI/forskrift/2013-07-08-897/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Yrkesfaglig samarbeidsprogram mellom norsk videregående skole og utenlandsk skole</span></h2><article class="legalP" id="paragraf-3-ledd-1">Yrkesfaglige samarbeidsprogram mellom norske videregående skoler og skoler i land utenfor Norden, kan på bestemte vilkår godkjennes slik at en elevgruppe som er tatt opp i programmet kan ha rett til utdanningsstøtte etter forskrift om tildeling av utdanningsstøtte § 35-10. Departementet, eller den departementet utpeker, bestemmer hvilke yrkesfaglige samarbeidsprogram som er godkjent for utdanningsstøtte.</article><article class="legalP" id="paragraf-3-ledd-2">Det stilles tilsvarende vilkår for godkjenning som i § 2 andre ledd. Departementet fastsetter nærmere retningslinjer til disse vilkårene.</article></article><article class="legalArticle" data-lovdata-URL="LTI/forskrift/2013-07-08-897/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for prioritering av søknader om godkjenning av samarbeidsprogram</span></h2><article class="legalP" id="paragraf-4-ledd-1">En godkjenning av et nytt samarbeidsprogram etter § 2 forutsetter Stortingets vedtak om bevilgning til utdanningsstøtte til elevene som er tatt opp i programmet.</article><article class="legalP" id="paragraf-4-ledd-2">I vurderingen av nye søknader om godkjenning av samarbeidsprogram etter § 2, skal følgende kriterier for prioritering legges til grunn:</article><article class="legalP" id="paragraf-4-ledd-3">a) samarbeid med ikke-engelskspråklige land,</article><article class="legalP" id="paragraf-4-ledd-4">b) geografisk spredning i Norge av samarbeidsskoler, og</article><article class="legalP" id="paragraf-4-ledd-5">c) samarbeid i yrkesfaglig utdanningsprogram.</article></article><article class="legalArticle" data-lovdata-URL="LTI/forskrift/2013-07-08-897/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Videreføring av godkjenning</span></h2><article class="legalP" id="paragraf-5-ledd-1">Etter innvilgelse av søknad om godkjenning etter denne forskriften, skal det etter nærmere bestemte perioder vurderes om vilkårene for godkjenningen fremdeles er oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Godkjenninger av utvekslingsorganisasjoner etter § 1 skal vurderes etter tre år, regnet fra og med det første undervisningsåret godkjenningsvedtaket gjelder for.</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Godkjenninger av samarbeidsprogram etter § 2 skal vurderes etter fem år, regnet fra og med det første undervisningsåret godkjenningsvedtaket gjelder for.</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">Godkjenninger av yrkesfaglige samarbeidsprogram etter § 3 skal vurderes etter fem år, regnet fra og med det første undervisningsåret godkjenningsvedtaket gjelder for.</article></article></li></ul></article><article class="legalP" id="paragraf-5-ledd-2">Dersom vilkårene ikke lenger er oppfylt, kan departementet eller den departementet utpeker trekke godkjenningen tilbake. Se § 6.</article></article><article class="legalArticle" data-lovdata-URL="LTI/forskrift/2013-07-08-897/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbaketrekking av godkjenning</span></h2><article class="legalP" id="paragraf-6-ledd-1">Dersom det ved vurderingen av videreføring av godkjenning som fastsatt i § 5 første ledd går fram at vilkårene etter § 1, § 2 eller § 3 ikke er oppfylt, kan departementet eller den departementet utpeker trekke godkjenningen tilbake. Dersom det utenom de fastsatte vurderingstidspunktene blir avdekket at vilkårene for godkjenning ikke lenger er oppfylt, kan godkjenningen også bli trukket tilbake.</article><article class="legalP" id="paragraf-6-ledd-2">Dersom en skole med et godkjent samarbeidsprogram etter § 2 eller § 3 over en periode på to år ikke tilbyr elever å delta i opplegget, kan departementet eller den departementet utpeker trekke godkjenningen tilbake.</article></article><article class="legalArticle" data-lovdata-URL="LTI/forskrift/2013-07-08-897/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordning for utvekslingsorganisasjoner og samarbeidsprogram som tidligere er godkjent etter forskrift om tildeling av utdanningsstøtte</span></h2><article class="legalP" id="paragraf-7-ledd-1">Utvekslingsorganisasjoner som tidligere er godkjent etter forskrift om tildeling av utdanningsstøtte, må søke om ny godkjenning etter § 1 innen 15. august 2015. Utvekslingsorganisasjoner som ikke har søkt om godkjenning innen fristen, mister godkjenningen for utdanningsstøtte fra og med undervisningsåret 2016–2017.</article><article class="legalP" id="paragraf-7-ledd-2">For samarbeidsprogram og yrkesfaglig samarbeidsprogram som tidligere er godkjent etter forskrift om tildeling av utdanningsstøtte, må skoleeier søke om ny godkjenning etter § 2 eller § 3 innen 15. august 2016. Dersom det ikke er søkt om ny godkjenning innen fristen, faller godkjenningen for utdanningsstøtte bort fra og med undervisningsåret 2017–2018.</article></article><article class="legalArticle" data-lovdata-URL="LTI/forskrift/2013-07-08-897/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft fra 8. juli 2013.</article></article></main></body></html>