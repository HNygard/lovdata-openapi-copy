<!DOCTYPE html><html lang="no"><head><title>Vedtak om endring i retningslinjer for bruk av liturgisk drakt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-09-26-1792</dd><dt class="dokid">DokumentID</dt><dd class="dokid">LTI/forskrift/2013-09-26-1792</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2016 hefte 6 s 889</dd><dt class="dateInForce">I kraft fra</dt><dd class="dateInForce">2013-09-26</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-11-11-4150</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§24</li></ul></dd><dt class="dateOfPublication">Kunngjort</dt><dd class="dateOfPublication">2016-05-20 14:50</dd><dt class="journalNumber">Journalnummer</dt><dd class="journalNumber">2016-0422</dd><dt class="titleShort">Korttittel</dt><dd class="titleShort">Endr. i retningslinjer for liturgisk drakt</dd><dt class="title">Tittel</dt><dd class="title">Vedtak om endring i retningslinjer for bruk av liturgisk drakt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kirkerådet 26. september 2013 med hjemmel i lov 7. juni 1996 nr. 31 om Den norske kirke (kirkeloven) § 24 annet ledd, jf. Kirkemøtets vedtak i sak KM 08/13 punkt 2.</dd><dt class="refid">RefID</dt><dd class="refid">forskrift/2013-09-26-1792</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i retningslinjer for bruk av liturgisk drakt<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2013-09-26-1792" id="dokument"><h1>Vedtak om endring i retningslinjer for bruk av liturgisk drakt</h1><section class="section" data-name="kapI" id="kapittel-1" data-lovdata-URL="LTI/forskrift/2013-09-26-1792/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I retningslinjer 11. november 1988 nr. 4150 for bruk av liturgisk drakt gjøres følgende endringer:</article> <article class="defaultP" margin-top="true">Regelsettets tittel skal lyde:</article> <article class="defaultP" margin-top="true"><i>Retningslinjer for bruk av liturgiske klær</i></article> <article class="defaultP" margin-top="true">Punkt 1.1 skal lyde:</article><article class="marginIdArticle" id="kapittel-1-punkt-1"><span class="data-marginOriginalId">1.1</span><article class="legalP" id="kapittel-1-punkt-1-ledd-1"><i>Liturgisk drakt</i> bæres av prest, kateket og diakon under utførelse av liturgiske tjenesteoppdrag. Liturgisk drakt kan bæres av kantor og andre tjenesteinnehavere under utførelse av liturgiske tjenesteoppdrag.</article><article class="legalP" id="kapittel-1-punkt-1-ledd-2">Liturgisk drakt for prest er hvit alba med rettstilt stola eller samarie med messeskjorte for dem som har tatt det i bruk før. Liturgisk drakt for vigslet diakon er hvit alba med skråstilt stola.</article><article class="legalP" id="kapittel-1-punkt-1-ledd-3">Liturgisk drakt for prestevikar og kateket er hvit alba. Liturgisk drakt for diakonisse kan være diakonissedrakten.</article><article class="legalP" id="kapittel-1-punkt-1-ledd-4">Liturgisk drakt for leke gudstjenesteledere, nattverdassistenter, tekstlesere og andre som har kirkelig tjenesteoppdrag er enkel hvit kappe dersom liturgisk drakt brukes. Hvis ikke, brukes høvelig sivil drakt.</article><article class="legalP" id="kapittel-1-punkt-1-ledd-5">Liturgisk drakt brukes med eller uten hvitt singulum (belte). Til liturgisk drakt brukes sorte sko.</article></article> <article class="defaultP" margin-top="true">Punkt 1.2 skal lyde:</article><article class="marginIdArticle" id="kapittel-1-punkt-2"><span class="data-marginOriginalId">1.2</span><article class="legalP" id="kapittel-1-punkt-2-ledd-1"><i>Alba</i> godkjent til bruk i Den norske kirke for prest er en fotsid hvit kappe med halsåpning, ermvidde, ryggfolder og stoff i hovedsak svarende til beskrivelsen i kgl.res. 30. mai 1980, og med de presiseringer som er foretatt i den til enhver tid gjeldende veiledningsbrosjyre. Alba godkjent til bruk for prestevikar, kateket og diakon er fotsid hvit alba med trekantformet krage, stor ermevidde og ryggfolder. Når teologiske studenter fungerer som prestevikarer kan de bruke samme slags alba som presten. Andre leke personer som utfører liturgisk tjenesteoppdrag, kan bære enkel hvit kappe.</article></article> <article class="defaultP" margin-top="true">Punkt 1.3 skal lyde:</article><article class="marginIdArticle" id="kapittel-1-punkt-3"><span class="data-marginOriginalId">1.3</span><article class="legalP" id="kapittel-1-punkt-3-ledd-1"><i>Stola</i> godkjent til bruk i Den norske kirke, er et farget bånd med bredde 8–12 cm. Stola for prest legges rundt nakken og bæres slik at stolastolpene henger rett ned foran. Stola for diakon bæres over venstre skulder, slik at stolastolpene føres skrått over forsiden og baksiden av kroppen til motsatt side, hvor stolpene hektes sammen ved høyre hofte. Fra hoften faller stolpene rett ned.</article><article class="legalP" id="kapittel-1-punkt-3-ledd-2">Stolaen er et symbol i seg selv. Stola for prest bør være utstyrt med et kors eller chi rho i nakken. Stola for diakon bør være utstyrt med et kors på venstre skulder. Dersom det skal være flere symboler på stolaen, må det tilstrebes enkelhet, og en må sørge for at symbolene er klare og blir samordnet både i motivvalg og utførelse.</article><article class="legalP" id="kapittel-1-punkt-3-ledd-3">Fargen på stolaen bestemmes av kirkeåret og de kirkelige handlinger etter retningslinjer for liturgiske farger i kirkens bøker (se Retningslinjer for bruk av liturgiske farger, 8.2a). Fargene er hvitt, rødt, fiolett og grønt. På fiolett stola bør gull dekor ikke brukes.</article><article class="legalP" id="kapittel-1-punkt-3-ledd-4">Rettstilt stola brukes normalt også sammen med messehagel og disse bør være tilpasset hverandre, slik at helhetsinntrykket ikke blir sprikende.</article></article> <article class="defaultP" margin-top="true">Punkt 1.4 skal lyde:</article><article class="marginIdArticle" id="kapittel-1-punkt-4"><span class="data-marginOriginalId">1.4</span><article class="legalP" id="kapittel-1-punkt-4-ledd-1"><i>Messehagel</i> (casula) lages helst av lett, mykt og holdbart materiale. Den bør ha god lengde (ca. 125) og vidde. Messehagel skal bæres av forrettende prest under altertjeneste på høytidsdager og under nattverdfeiring. En prest som assisterer ved nattverden, bærer alba og stola, eventuelt messeskjorte utenpå samarie. Messehagel kan også bæres av forrettende prest i prosesjon og altertjeneste ved konfirmasjon, kirkejubileum og liknende kirkelige fester. Messehagel skal ikke bæres på prekestolen. Messehagel bæres ikke av andre enn prest og biskop.</article></article> <article class="defaultP" margin-top="true">Punkt 2.1 skal lyde:</article><article class="marginIdArticle" id="kapittel-1-punkt-5"><span class="data-marginOriginalId">2.1</span><article class="legalP" id="kapittel-1-punkt-5-ledd-1">Biskopene bemyndiges til å godkjenne stoff og utførelse for alba og stoff, farge og symboler for stola på grunnlag av kgl.res. 30. mai 1980 sammenholdt med de presiseringer som finnes i den til enhver tid gjeldende veiledningsbrosjyre. I tvilstilfelle legger biskopene saken frem for Kirkerådet til uttalelse.</article></article> <article class="defaultP" margin-top="true">Punkt 3.1 skal lyde:</article><article class="marginIdArticle" id="kapittel-1-punkt-6"><span class="data-marginOriginalId">3.1</span><article class="legalP" id="kapittel-1-punkt-6-ledd-1">Utgiftene til alba og stola for de tjenestegrupper som er pålagt å bruke dette, dekkes av arbeidsgiver etter satser som fastsettes ved forhandlinger.</article></article> <article class="defaultP" margin-top="true">Punkt 3.2 skal lyde:</article><article class="marginIdArticle" id="kapittel-1-punkt-7"><span class="data-marginOriginalId">3.2</span><article class="legalP" id="kapittel-1-punkt-7-ledd-1">Ved siden av liturgiske klær som tilhører den enkelte tjenesteinnehaver, bør det i alle kirker finnes et sett liturgiske klær som er tilpasset kirkerommet og det øvrige liturgiske utstyr. Det bør også være tilgjengelig liturgiske klær for tjenesteinnehavere som ønsker å bruke slike uten å ha plikt til det; utgiftene dekkes av kirkelig fellesråd. Også gravferdskappe betales av kirkelig fellesråd.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2013-09-26-1792/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>