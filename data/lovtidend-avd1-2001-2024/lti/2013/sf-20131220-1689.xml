<!DOCTYPE html><html lang="no"><head><title>Forskrift om endring i forskrift om ferdsel med motorkjøretøy i terrenget og bruk av luftfartøy til turistformål på Svalbard</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-12-20-1689</dd><dt class="dokid">DokumentID</dt><dd class="dokid">LTI/forskrift/2013-12-20-1689</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 19 s 3265</dd><dt class="dateInForce">I kraft fra</dt><dd class="dateInForce">2014-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-06-24-723</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-79/§80</li><li>lov/2001-06-15-79/§81</li><li>lov/2001-06-15-79/§82</li><li>lov/2001-06-15-79/§83</li></ul></dd><dt class="dateOfPublication">Kunngjort</dt><dd class="dateOfPublication">2014-01-07 15:45</dd><dt class="lastupdated">Rettet</dt><dd class="lastupdated">2014-01-14 (justering av grafikk)</dd><dt class="journalNumber">Journalnummer</dt><dd class="journalNumber">2013-1495</dd><dt class="titleShort">Korttittel</dt><dd class="titleShort">Endr. i forskrift om motorferdsel, Svalbard</dd><dt class="title">Tittel</dt><dd class="title">Forskrift om endring i forskrift om ferdsel med motorkjøretøy i terrenget og bruk av luftfartøy til turistformål på Svalbard</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 20. desember 2013 med hjemmel i lov 15. juni 2001 nr. 79 om miljøvern på Svalbard (svalbardmiljøloven) § 80, § 81, § 82 og § 83.</dd><dt class="refid">RefID</dt><dd class="refid">forskrift/2013-12-20-1689</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ferdsel med motorkjøretøy i terrenget og bruk av luftfartøy til turistformål på Svalbard<ul class="tocSubUl"><li>I<ul class="tocSubUl"><li>§ 12. (luftputefartøy og hydrokopter i åpen sjø)</li></ul></li><li>II</li><li>Kommentarer</li></ul></li></ul></dd></dl></header><main class="documentBody" data-lovdata-URL="LTI/forskrift/2013-12-20-1689" id="dokument"><h1>Forskrift om endring i forskrift om ferdsel med motorkjøretøy i terrenget og bruk av luftfartøy til turistformål på Svalbard</h1><section class="section" data-name="kapI" id="kapittel-1" data-lovdata-URL="LTI/forskrift/2013-12-20-1689/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 24. juni 2002 nr. 723 om ferdsel med motorkjøretøy i terrenget og bruk av luftfartøy til turistformål gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om motorferdsel på Svalbard</i></article> <article class="defaultP" margin-top="true">§ 2 andre ledd skal lyde:</article><article class="legalP" id="kapittel-1-ledd-2">Forskriften omfatter ferdsel med motorkjøretøy i terrenget og på islagte vassdrag og islagte sjøområder. For luftputefartøy og hydrokopter omfatter forskriften også ferdsel i åpen sjø. Forskriften omfatter videre bruk av luftfartøy til turistformål.</article> <article class="defaultP" margin-top="true">§ 3 bokstav a skal lyde:</article><article class="legalP" id="kapittel-1-ledd-3"><i>fastboende:</i> person som er gyldig innført i befolkningsregisteret for Svalbard,</article> <article class="defaultP" margin-top="true">§ 3 ny bokstav i skal lyde:</article><article class="legalP" id="kapittel-1-ledd-4"><i>luftputefartøy og hydrokopter:</i> Motorisert fartøy som er fremkommelig både på vann, snø, is og land.</article> <article class="defaultP" margin-top="true">§ 8 annet ledd ny bokstav c) skal lyde:</article><article class="legalP" id="kapittel-1-ledd-5">I et område markert med oransje på vedlagte kart B utenfor Ny-Ålesund dersom de er i følge med fastboende i Ny-Ålesund.</article> <article class="defaultP" margin-top="true">Nåværende bokstav c) blir ny bokstav d).</article> <article class="defaultP" margin-top="true">§ 8 tredje ledd skal lyde:</article><article class="legalP" id="kapittel-1-ledd-6">Områdene som nevnt i første og annet ledd omfatter også tilliggende islagte sjøområder, med unntak av islagte sjøområder mellom Agardhbukta og Richterfjellet, jf. første ledd bokstav b der motorferdsel er forbudt etter 1. mars. På Storfjorden mellom Agardhbukta og Wichebukta skal ferdselen legges til nærmeste farbare vei på sjøisen langsetter land.</article> <article class="defaultP" margin-top="true">§ 8 fjerde ledd skal lyde:</article><article class="legalP" id="kapittel-1-ledd-7">Kart A er datert Miljøverndepartementet, juni 2002. Kart B er datert Miljøverndepartementet, desember 2013. Kartene finnes i original hos Sysselmannen på Svalbard, hos Miljødirektoratet og i Miljøverndepartementet.</article> <article class="defaultP" margin-top="true">Nytt kapittel V skal lyde:</article><span class="futuretitle" id="kapittel-1-foreslåttittel-1">Bruk av luftputefartøy og hydrokopter i åpen sjø</span> <article class="defaultP" margin-top="true">Nåværende kapittel V blir kapittel VI.</article> <article class="defaultP" margin-top="true">Ny § 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">(luftputefartøy og hydrokopter i åpen sjø)</span></span><article class="legalP" id="kapittel-1-foreslåttparagraf-1-ledd-1">Bruk av luftputefartøy og hydrokopter er forbudt i ikke islagte sjøområder i et heldekkende belte på 1 nautisk mil ut fra land.</article></article> <article class="defaultP" margin-top="true">Nåværende § 12 blir § 13, nåværende § 13 blir § 14, nåværende § 14 blir § 15 og nåværende § 15 blir § 16.</article> <article class="defaultP" margin-top="true">Ny § 13 annet ledd skal lyde:</article><article class="legalP" id="kapittel-1-ledd-8">Ved avgjørelse av slik søknad skal det blant annet legges vekt på formålet med søknaden, hvilken risiko for miljøulemper som ferdselen kan ha, og målet om en begrenset motorferdsel på Svalbard. Blir tillatelse gitt, skal det gis begrunnelse som viser hvordan disse forhold er vurdert.</article> <article class="defaultP" margin-top="true">Kart B endres i henhold til vedlegget til denne forskrift:</article><span class="futuretitle" id="kapittel-1-foreslåttittel-2">Kart B</span> <article class="defaultP" margin-top="true"><img height="689" src="static/LTI/sf-20131220-1689-01-01.jpg" width="551" /><p class="leddfortsettelse"><img height="393" src="static/LTI/sf-20131220-1689-02-01.jpg" width="589" /></p></article></section><section class="section" data-name="kapII" id="kapittel-2" data-lovdata-URL="LTI/forskrift/2013-12-20-1689/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. januar 2014.</article></section><section class="section" id="kapittel-3" data-lovdata-URL="LTI/forskrift/2013-12-20-1689/KAPITTEL_3"><h2>Kommentarer</h2><article class="defaultP">I kommentarer til forskrift om ferdsel med motorkjøretøy i terrenget og om bruk av luftfartøy til turistformål på Svalbard gjøres følgende endringer:</article> <article class="defaultP" margin-top="true">Overskriften skal lyde:</article><span class="futuretitle" id="kapittel-3-foreslåttittel-1">Kommentarer til forskrift om motorferdsel på Svalbard</span> <article class="defaultP" margin-top="true">Generelle merknader skal lyde:</article><article class="legalP" id="kapittel-3-ledd-1">Lov 15. juni 2001 nr. 79 om miljøvern på Svalbard (svalbardmiljøloven) gir nye regler om motorisert ferdsel på Svalbard. Loven er imidlertid i stor grad en rammelov som gir hovedregler og hovedprinsipper, og som derfor må utfylles med mer detaljerte regler gjennom forskrift.</article><article class="legalP" id="kapittel-3-ledd-2">Det er et helt nytt regelverk som innføres på bakgrunn av de nye lovreglene. Den nye svalbardmiljøloven bygger på føre var-prinsippet. Loven innfører speilvendingsprinsippet, slik at motorisert ferdsel utenom opparbeidet vei eller plass er forbudt, med mindre lov eller forskrift sier noe annet, jf. lovens § 79 annet ledd. Svalbardmiljøloven § 80 første ledd gir departementet hjemmel til å fastsette forskrift som åpner for motorferdsel i terrenget på bar eller tint mark, enten i særskilte traseer eller til bestemte formål. Loven gir videre Klima- og miljødepartementet hjemmel til å fastsette forskrift som tillater motorferdsel i områder og traseer, eller for bestemte formål på snødekt og frossen mark samt på islagte vassdrag og sjøområder, jf. § 81 første ledd.</article><article class="legalP" id="kapittel-3-ledd-3">Svalbardmiljøloven § 81 annet ledd sier at det skal fastsettes en forskrift om motorferdsel i terrenget på snødekt og frossen mark hvor fastboende sikres en mer omfattende adgang til motorferdsel enn tilreisende. Forskriften differensierer derfor mellom fastboende på Svalbard og tilreisende, slik at de som er fastboende gis adgang til motorisert ferdsel på snødekt og frossen mark i større områder enn de tilreisende. For de fastboende innebærer ikke forslaget vesentlige endringer i forhold til i dag. Heller ikke for nyttetrafikken vil det nye regelverket innebære vesentlige endringer. Forskriften følges av to kart som viser hvor det vil være tillatt å kjøre for fastboende og hvor det vil være tillatt å ferdes motorisert i terrenget i forbindelse med nyttetrafikk, kart A, og hvor det vil være tillatt å kjøre for tilreisende, kart B.</article><article class="legalP" id="kapittel-3-ledd-4">Når det gjelder bruk av luftfartøy, er lovens utgangspunkt at slik motorferdsel er tillatt, når ikke annet er fastsatt i eller i medhold av svalbardmiljøloven, så lenge ferdselen skjer i samsvar med lovens aktsomhetsbestemmelser, jf. lovens § 83. Loven forbyr å lande med luftfartøy utenfor landingsplasser som har konsesjon eller godkjenning i medhold av luftfartsloven. Loven gir departementet hjemmel til å gi forskrift om forbud mot bruk av luftfartøy til turistformål.</article> <article class="defaultP" margin-top="true">Til § 2 (virkeområde), tredje avsnitt skal lyde:</article><article class="legalP" id="kapittel-3-ledd-5">Territorialgrensen – yttergrensen for sjøterritoriet – går 12 nautiske mil fra grunnlinjene, jf. forskrift 1. juni 2001 nr. 556 om grunnlinjene for sjøterritoriet ved Svalbard.</article> <article class="defaultP" margin-top="true">Til § 3 (definisjoner), nytt siste avsnitt skal lyde:</article><article class="legalP" id="kapittel-3-ledd-6">Bokstav i definerer luftputefartøy og hydrokopter som motorisert fartøy som er fremkommelig både på vann, snø, is og land.</article> <article class="defaultP" margin-top="true">Til § 6 (ferdsel med motorkjøretøy i planområdene), 5. avsnitt skal lyde:</article><article class="legalP" id="kapittel-3-ledd-7">Med «drift og vedlikehold av bygninger og annen infrastruktur som inngår i drift av bosetningene» siktes det til aktiviteter som på fastlandet ivaretas av det offentlige, dvs. kommune og stat. På Svalbard vil dette, i tillegg til Longyearbyen Lokalstyre/Bydrift i Longyearbyen, også omfatte Store Norske, Kings Bay og Trust Arktikugol sin drift av samfunnene i henholdsvis Svea, Ny-Ålesund og Barentsburg/Pyramiden. Drift og vedlikehold av veier, vannforsyning, kloakk og annet avløp, kanalisering av elveløp m.m. omfattes av dette.</article> <article class="defaultP" margin-top="true">Til § 8 (områder og ferdselsårer hvor bruk av snøscooter og beltevogn er tillatt) nytt 12. avsnitt skal lyde:</article><article class="legalP" id="kapittel-3-ledd-8">Bokstav c gir tilreisende i følge med fastboende i Ny-Ålesund adgang til å ferdes i et område markert med oransje på vedlagte kart B utenfor Ny-Ålesund dersom de er i følge med fastboende i Ny-Ålesund.</article> <article class="defaultP" margin-top="true">Til § 8 13. avsnitt skal lyde:</article><article class="legalP" id="kapittel-3-ledd-9">Bokstav d gir tilreisende i følge med fastboende eller som deltar på organiserte turer adgang til å ferdes i den samme ferdselsåren som omtalt i første ledd bokstav c.</article> <article class="defaultP" margin-top="true">Til § 8 siste avsnitt skal lyde:</article><article class="legalP" id="kapittel-3-ledd-10">Fjerde ledd sier hvor man kan finne de offisielle kartversjonene som følger forskriften. Det skal finnes slike kart hos Sysselmannen på Svalbard, i Miljødirektoratet og i Klima- og miljødepartementet. Det vil bli laget mindre kart med færre detaljer til utsendelse og bruk i informasjonsmateriell. Disse vil også inneholde verbale grensebeskrivelser. Dersom man er usikker på hvor grensene går anbefales det å sjekke mot de mer detaljerte offisielle kartene.</article> <article class="defaultP" margin-top="true">Overskriften til nytt kapittel V skal lyde:</article> <article class="defaultP" margin-top="true"><i>Kapittel V: Bruk av luftputefartøy og hydrokopter i åpen sjø</i></article> <article class="defaultP" margin-top="true">Til ny § 12 skal lyde:</article> <article class="defaultP" margin-top="true"><i>Til § 12:</i></article><article class="legalP" id="kapittel-3-ledd-11">Bruk av luftputefartøyer er i dag ikke tillatt på land, islagte vassdrag og islagte sjøområder, jf. motorferdselforskriften § 5 og § 7. Motorferdsel i åpne vassdrag er bare lovlig med tillatelse fra Sysselmannen, jf. svalbardmiljøloven § 82. § 12 utvider forbudet mot bruk av luftputefartøy til å gjelde også i åpen sjø i et heldekkende belte på 1 nautisk mil ut fra land. For å presisere hva som menes med land i denne sammenhengen kan man se hen til definisjonen i forskrift 21. juni 2013 nr. 701 om bruk av vannscooter og lignende § 2 bokstav c slik at «land» også inkluderer øyer, holmer og skjær større enn 200 m<sup>2</sup> ved midlere høyvann. Avstand på 1 nautisk mil er brukt i andre sammenhenger der man har regulert ferdsel av hensyn til dyreliv, jf. f.eks. svalbardmiljøloven § 83, og departementet mener det vil være naturlig å bruke samme standard her.</article> <article class="defaultP" margin-top="true">Tidligere kapittel V blir nytt Kapittel VI og overskriften til kapitlet skal lyde:</article> <article class="defaultP" margin-top="true"><i>Kapittel VI Tillatelse etter søknad, klage, straff, endring og ikrafttreden</i></article> <article class="defaultP" margin-top="true">Tidligere § 12 blir § 13 og overskriften til kommentaren skal lyde:</article> <article class="defaultP" margin-top="true"><i>Til § 13 (tillatelse etter søknad)</i></article> <article class="defaultP" margin-top="true">Til § 13 tredje avsnitt skal lyde:</article><article class="legalP" id="kapittel-3-ledd-12">Bestemmelsens annet ledd skal sikre at avgjørelser av enkeltsøknader om tillatelse til motorferdsel blir truffet etter en bred avveining, hvor miljøhensyn trekkes inn i lys av overordnete mål og føringer. Fordi vurderingen av søknader i utgangspunktet skjer etter fritt skjønn, peker bestemmelsen på hovedhensyn som skal vurderes ved skjønnsutøvingen og reflekteres i begrunnelsen for vedtaket. Bestemmelsen er ikke uttømmende når det gjelder de hensyn det skal legges vekt på.</article> <article class="defaultP" margin-top="true">Tidligere § 13 blir § 14, og overskriften til kommentaren skal lyde:</article> <article class="defaultP" margin-top="true"><i>Til § 14 (klage)</i></article> <article class="defaultP" margin-top="true">Tidligere § 14 blir § 15 og overskriften til kommentaren skal lyde:</article> <article class="defaultP" margin-top="true"><i>Til § 15 (straff)</i></article> <article class="defaultP" margin-top="true">Tidligere § 15 blir § 16 og overskriften til kommentaren skal lyde:</article> <article class="defaultP" margin-top="true"><i>Til § 16 (ikrafttreden)</i></article></section></main></body></html>