<!DOCTYPE html><html lang="no"><head><title>Forskrift om rammeplan for treårige faglærerutdanninger i praktiske og estetiske fag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2013-03-18-290</dd><dt class="dokid">DokumentID</dt><dd class="dokid">LTI/forskrift/2013-03-18-290</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2013 hefte 4 s 759</dd><dt class="dateInForce">I kraft fra</dt><dd class="dateInForce">2013-03-18, 2018-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-13-1450</li><li>forskrift/2005-12-13-1452</li><li>forskrift/2005-12-13-1453</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2013-03-22 14:30</dd><dt class="journalNumber">Journalnummer</dt><dd class="journalNumber">2013-0246</dd><dt class="titleShort">Korttittel</dt><dd class="titleShort">Forskrift om rammeplan for PELU</dd><dt class="title">Tittel</dt><dd class="title">Forskrift om rammeplan for treårige faglærerutdanninger i praktiske og estetiske fag</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 18. mars 2013 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2013-03-18-290</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for treårige faglærerutdanninger i praktiske og estetiske fag<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur og innhold for faglærerutdanning</li><li>§ 4. Nasjonale retningslinjer, kjennetegn og programplan</li><li>§ 5. Fritaksbestemmelser</li><li>§ 6. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2013-03-18-290" id="dokument"><h1>Forskrift om rammeplan for treårige faglærerutdanninger i praktiske og estetiske fag</h1><article class="legalArticle" data-lovdata-URL="LTI/forskrift/2013-03-18-290/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriftens virkeområde er treårige faglærerutdanninger i praktiske og estetiske fag; Formgiving, kunst og håndverk, Kroppsøving og idrettsfag og Musikk, dans og drama, som er akkreditert etter lov om universiteter og høyskoler § 1-2 og § 3-1. Forskriften definerer de nasjonale rammene for de 3-årige faglærerutdanningene for grunnopplæringen.</article><article class="legalP" id="paragraf-1-ledd-2">Forskriftens formål er å legge til rette for at utdanningsinstitusjonene tilbyr en faglærerutdanning i praktiske og estetiske fag som er integrert, profesjonsrettet og forsknings- og erfaringsbasert. Utdanningen skal være av høy faglig kvalitet og med helhet og sammenheng mellom profesjonsfag, fag og praksis. Utdanningene skal forholde seg til opplæringsloven og gjeldende læreplanverk for grunnopplæringen.</article><article class="legalP" id="paragraf-1-ledd-3">Faglærerutdanningene skal sikre at kandidatene kan videreutvikle skolen som en institusjon for læring og dannelse i et demokratisk og flerkulturelt samfunn. Utdanningen skal ivareta ulike perspektiver knyttet til likestilling og det flerkulturelle samfunn, og skape forståelse for en skole som er inkluderende for alle elever, uavhengig av deres forutsetninger og sosiale, kulturelle og språklige bakgrunn.</article><article class="legalP" id="paragraf-1-ledd-4">Faglærerutdanningene skal kvalifisere til å ivareta opplæring om samiske forhold, herunder kjennskap til den statusen urfolk har internasjonalt, og samiske barn og ungdoms rett til opplæring i tråd med opplæringsloven og gjeldende læreplanverk. Kandidaten må kunne bruke elementer fra samisk kultur innen sitt fagområde.</article></article><article class="legalArticle" data-lovdata-URL="LTI/forskrift/2013-03-18-290/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">Kandidaten skal etter fullført faglærerutdanning ha følgende helhetlige læringsutbytte, definert som kunnskap, ferdigheter og generell kompetanse, som fundament for arbeid i skolen og videre kompetanseutvikling.</article><article class="legalP" id="paragraf-2-ledd-2">Utdanningen er på nivå 6 i det nasjonale kvalifikasjonsrammeverket.</article> <article class="defaultP" margin-top="true"><i>Kunnskap</i></article><article class="legalP" id="paragraf-2-ledd-3">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">har grunnleggende pedagogiske kunnskaper, faglig dybde i eget fagområde og inngående fagdidaktiske kunnskaper i fagene som inngår i utdanningen</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">har kunnskap om utviklingen av skolen som organisasjon og fagene som skole-, kultur-, og forskningsfag</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">har kunnskap om lovgrunnlag, herunder skolens formål, verdigrunnlag, læreplaner og rettigheter og plikter for elevene og skolen</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">har bred kunnskap om klasse- og gruppeledelse, læringsmiljø og utvikling av gode relasjoner til og mellom elever</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-5"><article class="legalP" id="paragraf-2-ledd-3-punkt-5-ledd-1">har bred kunnskap om arbeidsmetoder, læringsstrategier, læringsressurser og ulike læringsarenaer og om sammenhengen mellom mål, innhold, arbeidsmåter, rammebetingelser og vurdering</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-6"><article class="legalP" id="paragraf-2-ledd-3-punkt-6-ledd-1">har kunnskap om individuell og skolebasert vurdering med vekt på utfordringene for vurderingsarbeidet i de praktiske og estetiske fagene</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-7"><article class="legalP" id="paragraf-2-ledd-3-punkt-7-ledd-1">har kunnskap om barn og unges oppvekstmiljø og barne- og ungdomskultur, livsløpsutvikling og identitetsarbeid</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-8"><article class="legalP" id="paragraf-2-ledd-3-punkt-8-ledd-1">har kunnskap om barn og unge i vanskelige situasjoner og og om deres rettigheter i et nasjonalt og internasjonalt perspektiv</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-9"><article class="legalP" id="paragraf-2-ledd-3-punkt-9-ledd-1">kjenner til nasjonalt og internasjonalt forsknings- og utviklingsarbeid og kunstnerisk utviklingsarbeid med relevans for lærerprofesjonen og de praktiske og estetiske fagene, og kan oppdatere sin kunnskap innenfor fagområdet.</article></article></li></ul></article> <article class="defaultP" margin-top="true"><i>Ferdigheter</i></article><article class="legalP" id="paragraf-2-ledd-4">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">kan, med utgangspunkt i styringsdokumenter og forsknings- og erfaringsbasert kunnskap, planlegge, gjennomføre og reflektere over undervisning, alene og i samarbeid med andre</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">kan identifisere og arbeide systematisk med grunnleggende ferdigheter</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-3"><article class="legalP" id="paragraf-2-ledd-4-punkt-3-ledd-1">kan bruke ulike uttrykk, former og teknikker i utøvende og skapende aktiviteter, reflektere over egen faglige utøvelse og justere denne under veiledning samt vurdere behov for HMS-tiltak</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-4"><article class="legalP" id="paragraf-2-ledd-4-punkt-4-ledd-1">kan tilrettelegge for utfoldelse, opplevelse og erkjennelse samt veilede og samarbeide med kolleger for å styrke de praktiske og estetiske dimensjonene i alle fag og i skolen som helhet</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-5"><article class="legalP" id="paragraf-2-ledd-4-punkt-5-ledd-1">kan motivere og veilede elevene, og tilpasse opplæringen til elevenes evner og anlegg, interesser og sosiale og kulturelle bakgrunn</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-6"><article class="legalP" id="paragraf-2-ledd-4-punkt-6-ledd-1">kan vurdere elevers læring og utvikling i forhold til opplæringens mål, gi læringsfremmende tilbakemeldinger og bidra til at elever kan vurdere egen læring</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-7"><article class="legalP" id="paragraf-2-ledd-4-punkt-7-ledd-1">kan finne, vurdere, bruke og henvise til relevant forsknings- og utviklingsarbeid, kunstnerisk utviklingsarbeid og annet aktuelt fagstoff, og framstille dette slik at det belyser en problemstilling.</article></article></li></ul></article> <article class="defaultP" margin-top="true"><i>Generell kompetanse</i></article><article class="legalP" id="paragraf-2-ledd-5">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-5-punkt-1"><article class="legalP" id="paragraf-2-ledd-5-punkt-1-ledd-1">har innsikt i relevante fag- og profesjonsetiske problemstillinger, og kan bidra i et profesjonelt fellesskap og til utvikling av skolen</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-2"><article class="legalP" id="paragraf-2-ledd-5-punkt-2-ledd-1">kan beherske norsk muntlig og skriftlig og kan bruke språket på en kvalifisert måte i profesjonssammenheng</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-3"><article class="legalP" id="paragraf-2-ledd-5-punkt-3-ledd-1">kan inspirere til og legge til rette for entreprenørskap, nytenkning og innovasjon, og for at lokalt arbeids-, samfunns- og kulturliv involveres i opplæringen</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-4"><article class="legalP" id="paragraf-2-ledd-5-punkt-4-ledd-1">kan bidra til et godt samarbeid mellom skole og hjem og sammen med foresatte og faglige instanser identifisere behov hos elevene og iverksette nødvendige tiltak</article></article></li><li data-li-identifier="-" data-name="-"><article class="listArticle" id="paragraf-2-ledd-5-punkt-5"><article class="legalP" id="paragraf-2-ledd-5-punkt-5-ledd-1">kan formidle sentralt fagstoff muntlig og skriftlig, delta i faglige diskusjoner innenfor fagområdet og dele sine kunnskaper og erfaringer med andre.</article></article></li></ul></article></article><article class="legalArticle" data-lovdata-URL="LTI/forskrift/2013-03-18-290/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur og innhold for faglærerutdanning</span></h2><article class="legalP" id="paragraf-3-ledd-1">Faglærerutdanningene skal kvalifisere for undervisning i de praktiske og estetiske fagene i grunnopplæringen og kulturskolen.</article><article class="legalP" id="paragraf-3-ledd-2">Faglærerutdanningene omfatter 120 studiepoeng i praktiske og estetiske fag og 60 studiepoeng i profesjonsfag. Fagdidaktikk, med et omfang på 30 studiepoeng, skal være integrert i fagene.</article><article class="legalP" id="paragraf-3-ledd-3">Profesjonsfag, fagdidaktikk, de praktiske og estetiske fagene og praksisopplæringen skal gå over alle tre årene i utdanningen.</article><article class="legalP" id="paragraf-3-ledd-4">Utdanningen skal organiseres på en måte som sikrer progresjon og sammenheng mellom de faglige elementene som inngår.</article><article class="legalP" id="paragraf-3-ledd-5">Profesjonsfaget skal ha et særlig ansvar for å ivareta sammenhengen mellom praktiske og estetiske fagområder, pedagogikk, fagdidaktikk og praksisopplæring. I profesjonsfaget inngår også vitenskapsteori og metode. Faget skal danne den lærerfaglige plattformen i utdanningen, være praktisk rettet, være et verdi- og dannelsesfag og gi studentene en felles identitet som lærer i skolen. Profesjonsfaget skal bidra til kunnskap om mangfoldet i elevenes bakgrunn og faglige forutsetninger, og bidra til at studentene utvikler kompetanse om barns og ungdoms utvikling, læring og om ungdomskultur.</article><article class="legalP" id="paragraf-3-ledd-6">I det tredje studieåret inngår en obligatorisk bacheloroppgave som utgjør 15 studiepoeng av profesjonsfaget. Oppgaven skal være profesjonsrettet og forankret både i profesjonsfaget og i aktuelle skolefag.</article><article class="legalP" id="paragraf-3-ledd-7">Praksisopplæringen skal tilsvare 70 arbeidsdager i praksisskolene. Praksisopplæringen skal være veiledet, vurdert og variert. Det skal være progresjon i praksisopplæringen, og den skal være tilpasset faglærerutdanningenes fag og knyttet til ulike deler av skolens virksomhet. Studentene skal ha praksis både i grunnskolen og i videregående opplæring. Deler av praksis kan legges til kulturskole og annen opplæring og formidling knyttet til faglig og kulturelt arbeid med barn, unge og voksne. Den enkelte institusjon avgjør om studentene kan ha en mindre del av praksisopplæringen på egen arbeidsplass.</article><article class="legalP" id="paragraf-3-ledd-8">Lærerutdanningsinstitusjonene skal legge til rette for at studentene får et internasjonalt perspektiv på studiet og lærerarbeidet. Institusjonene skal også legge til rette for at studentene kan ta deler av faglærerutdanningen i utlandet og skal fastsette vilkår for at studentene kan få godkjent oppholdet som del av fagstudiet og av praksisopplæringen.</article></article><article class="legalArticle" data-lovdata-URL="LTI/forskrift/2013-03-18-290/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer, kjennetegn og programplan</span></h2><article class="legalP" id="paragraf-4-ledd-1">Det er utarbeidet nasjonale retningslinjer for fagene og indikatorer for hva som kjennetegner lærerutdanning av høy kvalitet. Med utgangspunkt i forskriften og nasjonale retningslinjer skal den enkelte institusjon utarbeide programplaner for faglærerutdanningene med bestemmelser om faglig innhold, herunder inkludere samiske emner, praksisopplæring, organisering, arbeidsformer og vurderingsordninger. Programplanen skal vedtas av institusjonens styre.</article></article><article class="legalArticle" data-lovdata-URL="LTI/forskrift/2013-03-18-290/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritaksbestemmelser</span></h2><article class="legalP" id="paragraf-5-ledd-1">Eksamen eller prøve som ikke er avlagt etter denne rammeplanen, kan gi grunnlag for fritak, jf. § 3-5 lov om universiteter og høyskoler. Fritak skal føres på vitnemålet.</article></article><article class="legalArticle" data-lovdata-URL="LTI/forskrift/2013-03-18-290/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-6-ledd-1">Forskriften trer i kraft straks. Institusjonene kan selv velge om de vil følge denne forskriften fra høsten 2013. Fra høsten 2014 må alle institusjoner som tilbyr treårig faglærerutdanning i praktiske og estetiske fag følge denne forskriften.</article><article class="legalP" id="paragraf-6-ledd-2">Studenter som følger tidligere rammeplaner, har rett til å avlegge eksamen etter disse inntil 1. august 2018. Fra dette tidspunkt oppheves rammeplanene for de 3-årige faglærerutdanningene i forskrift 13. desember 2005 nr. 1453 til rammeplan for faglærerutdanning i formgiving, kunst og håndverk, forskrift 13. desember 2005 nr. 1452 til rammeplan for faglærerutdanning i kroppsøving og idrettsfag og forskrift 13. desember 2005 nr. 1450 til rammeplan for faglærerutdanning i musikk, dans og drama.</article></article></main></body></html>