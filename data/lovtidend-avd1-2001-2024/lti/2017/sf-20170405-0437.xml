<!DOCTYPE html><html lang="no"><head><title>Forskrift om markedsføring av kreditt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-04-05-437</dd><dt class="dokid">DokumentID</dt><dd class="dokid">LTI/forskrift/2017-04-05-437</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-06-25-46/§46</li><li>lov/2009-01-09-2/§6</li></ul></dd><dt class="dateOfPublication">Kunngjort</dt><dd class="dateOfPublication">2017-04-05 13:55</dd><dt class="journalNumber">Journalnummer</dt><dd class="journalNumber">2017-0345</dd><dt class="titleShort">Korttittel</dt><dd class="titleShort">Forskrift om markedsføring av kreditt</dd><dt class="title">Tittel</dt><dd class="title">Forskrift om markedsføring av kreditt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 5. april 2017 med hjemmel i lov 25. juni 1999 nr. 46 om finansavtaler og finansoppdrag (finansavtaleloven) § 46 tredje ledd og lov 9. januar 2009 nr. 2 om kontroll med markedsføring og avtalevilkår mv. (markedsføringsloven) § 6 femte ledd. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2017-04-05-437</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om markedsføring av kreditt<ul class="tocSubUl"><li>§ 1. Virkeområde</li><li>§ 2. God markedsføringsskikk mv.</li><li>§ 3. Forbud mot markedsføring ved dørsalg</li><li>§ 4. Markedsføring av tilleggsfordeler (tilgift)</li><li>§ 5. Forbud mot å fremheve visse opplysninger i markedsføringen</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-04-05-437" id="dokument"><h1>Forskrift om markedsføring av kreditt</h1><article class="legalArticle" data-lovdata-URL="LTI/forskrift/2017-04-05-437/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder markedsføring av kreditt som er egnet til å påvirke fysiske personer til å treffe en økonomisk beslutning de ellers ikke ville ha truffet.</article></article><article class="legalArticle" data-lovdata-URL="LTI/forskrift/2017-04-05-437/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">God markedsføringsskikk mv.</span></h2><article class="legalP" id="paragraf-2-ledd-1">Markedsføring av kreditt skal utføres i samsvar med god markedsføringsskikk og reglene ellers i markedsføringsloven. Markedsføring av kreditt skal dessuten være i samsvar med forskriften her.</article><article class="legalP" id="paragraf-2-ledd-2">Markedsføring som er i strid med reglene i § 3 til § 5 i forskriften, regnes som urimelig handelspraksis etter markedsføringsloven § 6.</article></article><article class="legalArticle" data-lovdata-URL="LTI/forskrift/2017-04-05-437/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot markedsføring ved dørsalg</span></h2><article class="legalP" id="paragraf-3-ledd-1">Kredittavtaler skal ikke markedsføres ved dørsalg.</article></article><article class="legalArticle" data-lovdata-URL="LTI/forskrift/2017-04-05-437/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Markedsføring av tilleggsfordeler (tilgift)</span></h2><article class="legalP" id="paragraf-4-ledd-1">Ved markedsføring av kreditt der det tilbys tilleggsfordeler, kan omtalen av tilleggsfordelen ikke gis en mer fremtredende plass eller eksponering enn de opplysningene som skal inngå i markedsføringen etter finansavtaleloven § 46 første og annet ledd. En fordel som utelukkende gjelder kredittkostnadene eller vilkår for tilbakebetaling, omfattes ikke av første punktum.</article></article><article class="legalArticle" data-lovdata-URL="LTI/forskrift/2017-04-05-437/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot å fremheve visse opplysninger i markedsføringen</span></h2><article class="legalP" id="paragraf-5-ledd-1">Ved markedsføring av kreditt skal det ikke fremheves<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">hvor raskt kreditten kan disponeres,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">hvor raskt svar man kan forvente på en forespørsel om kreditt,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">at det er en lav terskel for å få kreditt,</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">at det er en enkel søknadsprosess,</article></article></li><li data-li-identifier="e)" data-name="e)"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">at kreditten er lett tilgjengelig på andre måter.</article></article></li></ul></article><article class="legalP" id="paragraf-5-ledd-2">Første ledd bokstav b gjelder ikke kreditt til boligformål.</article><article class="legalP" id="paragraf-5-ledd-3">Første ledd er ikke til hinder for at det i markedsføringen opplyses om søknadsprosessen, behandlingstiden eller andre kredittvilkår som nevnt i første ledd såfremt opplysningene ikke gis en mer fremtredende plass eller eksponering enn de opplysningene som skal inngå i markedsføringen etter finansavtaleloven § 46 første og annet ledd.</article></article><article class="legalArticle" data-lovdata-URL="LTI/forskrift/2017-04-05-437/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft 1. juli 2017.</article></article></main></body></html>