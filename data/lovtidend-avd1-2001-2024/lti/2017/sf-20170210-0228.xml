<!DOCTYPE html><html lang="no"><head><title>Forskrift om graden doctor philosophiae (dr.philos.) ved Nord universitet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-02-10-228</dd><dt class="dokid">DokumentID</dt><dd class="dokid">LTI/forskrift/2017-02-10-228</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-02-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2017-03-01 14:15</dd><dt class="journalNumber">Journalnummer</dt><dd class="journalNumber">2017-0194</dd><dt class="titleShort">Korttittel</dt><dd class="titleShort">Forskrift om graden dr.philos. ved Nord universitet</dd><dt class="title">Tittel</dt><dd class="title">Forskrift om graden doctor philosophiae (dr.philos.) ved Nord universitet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Universitetet i Nordland 10. februar 2017 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 og § 3-3.</dd><dt class="refid">RefID</dt><dd class="refid">forskrift/2017-02-10-228</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om graden doctor philosophiae (dr.philos.) ved Nord universitet<ul class="tocSubUl"><li>Del I. Innledende bestemmelser<ul class="tocSubUl"><li>§ 1. Forskriftens virkeområde</li><li>§ 2. Beskrivelse av målsetting og innhold i graden dr.philos.</li><li>§ 3. Ansvar for graden dr.philos.</li></ul></li><li>Del II. Søknad om å få fremstille seg og krav til avhandlingen<ul class="tocSubUl"><li>§ 4. Søknad og retten til å fremstille seg</li><li>§ 4-1. Retten til å fremstille seg</li><li>§ 4-2. Søknad om bedømming</li><li>§ 5. Avhandlingen</li></ul></li><li>Del III. Fullføring<ul class="tocSubUl"><li>§ 6. Innlevering</li><li>§ 7. Oppnevning av bedømmelseskomité</li><li>§ 8. Bedømmelse</li><li>§ 9. Bedømmelseskomiteens arbeid</li><li>§ 9-1. Innhenting av supplerende opplysninger</li><li>§ 9-2. Omarbeiding av innlevert avhandling</li><li>§ 9-3. Komiteens innstilling og fakultetets behandlingen av innstillingen</li><li>§ 9-4. Retting av formelle feil (errata) i avhandlingen</li><li>§ 10. Ny innlevering</li><li>§ 11. Offentliggjøring av avhandlingen</li><li>§ 11-1. Krav til den trykte avhandlingen</li><li>§ 11-2. Offentliggjøring</li><li>§ 12. Doktorgradsprøven</li><li>§ 12-1. Prøveforelesningene</li><li>§ 12-2. Offentlig forsvar av avhandlingen (disputas)</li><li>§ 12-3. Godkjenning av doktorgradsprøve</li><li>§ 13. Tildeling av graden og vitnemål</li></ul></li><li>Del IV. Klage og ikrafttredelse<ul class="tocSubUl"><li>§ 14. Klage over avslag på søknad om bedømmelse, ikke godkjent avhandling, prøveforelesning eller forsvar</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-02-10-228" id="dokument"><h1>Forskrift om graden doctor philosophiae (dr.philos.) ved Nord universitet</h1><section class="section" data-name="delI" id="kapittel-1" data-lovdata-URL="LTI/forskrift/2017-02-10-228/KAPITTEL_1"><h2>Del I. Innledende bestemmelser</h2><article class="legalArticle" data-lovdata-URL="LTI/forskrift/2017-02-10-228/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder graden doctor philosophiae (dr.philos.), og gir regler om retten til å fremstille seg for dr.philos.-prøven og avviklingen av denne.</article></article><article class="legalArticle" data-lovdata-URL="LTI/forskrift/2017-02-10-228/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Beskrivelse av målsetting og innhold i graden dr.philos.</span></h3><article class="legalP" id="kapittel-1-paragraf-2-ledd-1">En dr.philos.-grad kvalifiserer for forskningsvirksomhet og annet arbeid i samfunnet, hvor det stilles store krav til vitenskapelig innsikt, arbeidsmåte og analytisk tenkning i samsvar med god vitenskapelig skikk og forskningsetiske retningslinjer.</article><article class="legalP" id="kapittel-1-paragraf-2-ledd-2">Graden doctor philosophiae (dr.philos.), er en ikke-veiledet doktorgrad som kan tildeles personer som har avlagt eksamen av høyere grad eller tilsvarende. Forskningsarbeidet og doktoravhandlingen er utført på egenhånd uten formell tilknytning til et av universitetets ph.d.-program.</article><article class="legalP" id="kapittel-1-paragraf-2-ledd-3">Dr.philos.-graden tildeles på grunnlag av:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-3-punkt-1"><article class="legalP" id="kapittel-1-paragraf-2-ledd-3-punkt-1-ledd-1">Vitenskapelig avhandling</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-3-punkt-2"><article class="legalP" id="kapittel-1-paragraf-2-ledd-3-punkt-2-ledd-1">Doktorgradsprøven.</article></article></li></ul></article><article class="legalP" id="kapittel-1-paragraf-2-ledd-4">Doktorgradsprøven består av to prøveforelesninger og et offentlig forsvar av avhandlingen, også kalt disputas. Den ene prøveforelesningen er over et oppgitt emne, mens den andre prøveforelesningen er over et selvvalgt emne.</article></article><article class="legalArticle" data-lovdata-URL="LTI/forskrift/2017-02-10-228/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for graden dr.philos.</span></h3><article class="legalP" id="kapittel-1-paragraf-3-ledd-1">Universitetsstyret har det overordnete ansvar for graden dr.philos. og fastsetter forskrift for graden.</article><article class="legalP" id="kapittel-1-paragraf-3-ledd-2">Fakultetet fatter vedtak om en innlevert avhandling har et tema som hører inn under fakultetets fagportefølje, om den er verdig til å forsvares for graden dr.philos. og om doktorgradsprøven kan godkjennes.</article><article class="legalP" id="kapittel-1-paragraf-3-ledd-3">Fakultetets myndighet etter denne forskriften kan ikke delegeres.</article></article></section><section class="section" data-name="delII" id="kapittel-2" data-lovdata-URL="LTI/forskrift/2017-02-10-228/KAPITTEL_2"><h2>Del II. Søknad om å få fremstille seg og krav til avhandlingen</h2><article class="legalArticle" data-lovdata-URL="LTI/forskrift/2017-02-10-228/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og retten til å fremstille seg</span></h3></article><article class="legalArticle" data-lovdata-URL="LTI/forskrift/2017-02-10-228/§4-1" data-name="§4-1" id="kapittel-2-paragraf-2"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Retten til å fremstille seg</span></h3><article class="legalP" id="kapittel-2-paragraf-2-ledd-1">Rett til å fremstille seg til prøven for dr.philos.-graden har den som er statsborger i et nordisk land og som har oppnådd eksamen av høyere grad. Fakultetet, som avhandlingens tema hører inn under, kan gi søkere som på annen måte har godtgjort tilsvarende kvalifikasjoner i vedkommende fag, adgang til å framstille seg til doktorgradsprøven. Det påhviler søkeren å fremlegge dokumentasjon på tilsvarende kvalifikasjoner. Avhandlingen skal ikke bedømmes før slik tillatelse er gitt.</article><article class="legalP" id="kapittel-2-paragraf-2-ledd-2">Den som ikke er statsborger i et nordisk land, har rett til å fremstille seg for prøven dersom vedkommende fakultet, etter begrunnet søknad og innstilling fra det aktuelle fagmiljø, gir tillatelse til dette. Fakultetet kan gi slik adgang dersom søkeren har oppholdstillatelse i Norge, eller hvis avhandlingen oppfyller minst ett av følgende kriterier:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Behandler emner eller bygger på materiale som har direkte tilknytning til Norge.</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Har sterk tilknytning til norsk forskning innen fagområdet.</article></article></li><li data-li-identifier="-" data-name="-"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Er utført under opphold ved norsk universitet eller forskningsinstitusjon, eller i særlig kontakt med norske forskere.</article></article></li></ul></article><article class="legalP" id="kapittel-2-paragraf-2-ledd-3">Fakultetet vurderer søkerens forhåndskvalifikasjoner og fatter vedtak på grunnlag av søkerens dokumentasjon av tidligere studier og vitenskapelige arbeid (jf. § 4-2, andre ledd). Fakultetet kan stille krav om at søkere gjennomgår særskilte kurs og/eller består særskilt prøve før det gis adgang til bedømmelse av doktorgradsarbeidet.</article><article class="legalP" id="kapittel-2-paragraf-2-ledd-4">Det gis ikke rett til å fremstille seg for prøven i et fagområde hvor kandidaten allerede har en norsk eller nordisk doktorgrad.</article></article><article class="legalArticle" data-lovdata-URL="LTI/forskrift/2017-02-10-228/§4-2" data-name="§4-2" id="kapittel-2-paragraf-3"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Søknad om bedømming</span></h3><article class="legalP" id="kapittel-2-paragraf-3-ledd-1">Søknad om å fremstille seg til prøven for graden dr.philos. stiles til Nord universitet, forskningsadministrasjonen.</article><article class="legalP" id="kapittel-2-paragraf-3-ledd-2">Følgende dokumentasjon skal være vedlagt søknaden:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">Ett eksemplar av avhandlingen</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">Medforfattererklæringer hvor dette er påkrevet i henhold til § 5, 6 ledd</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">Dokumentasjon på at nødvendige tillatelser er innhentet</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-4"><article class="legalP" id="kapittel-2-paragraf-3-ledd-2-punkt-4-ledd-1">Dokumentasjon på høyere utdanning, eventuelt dokumentasjon på kvalifikasjoner tilsvarende høyere utdanning</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-5"><article class="legalP" id="kapittel-2-paragraf-3-ledd-2-punkt-5-ledd-1">Oversikt over tidligere vitenskapelige arbeider (disse må kunne fremvises på forespørsel)</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-6"><article class="legalP" id="kapittel-2-paragraf-3-ledd-2-punkt-6-ledd-1">Erklæring om hvorvidt avhandlingen leveres inn til bedømmelse for første eller andre gang</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-7"><article class="legalP" id="kapittel-2-paragraf-3-ledd-2-punkt-7-ledd-1">Erklæring om at avhandlingen ikke er levert inn til bedømmelse ved annen institusjon</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-8"><article class="legalP" id="kapittel-2-paragraf-3-ledd-2-punkt-8-ledd-1">Erklæring om at hele eller deler av avhandlingen ikke tidligere er bedømt ved annen norsk eller utenlandsk institusjon</article></article></li><li data-li-identifier="-" data-name="-"><article class="listArticle" id="kapittel-2-paragraf-3-ledd-2-punkt-9"><article class="legalP" id="kapittel-2-paragraf-3-ledd-2-punkt-9-ledd-1">Eventuell norsk oppholdstillatelse.</article></article></li></ul></article><article class="legalP" id="kapittel-2-paragraf-3-ledd-3">Ikke-nordiske statsborgere må i tillegg legge ved dokumentasjon på avhandlingens tilknytning til Norge.</article><article class="legalP" id="kapittel-2-paragraf-3-ledd-4">Fakultetet kan på selvstendig grunnlag avvise søknad om å få avhandlingen bedømt dersom det er åpenbart at avhandlingen ikke holder høy nok vitenskapelig kvalitet og vil bli underkjent av en komité.</article></article><article class="legalArticle" data-lovdata-URL="LTI/forskrift/2017-02-10-228/§5" data-name="§5" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avhandlingen</span></h3><article class="legalP" id="kapittel-2-paragraf-4-ledd-1">Avhandlingen skal være et selvstendig, vitenskapelig arbeid på et høyt faglig nivå når det gjelder problemformuleringer, begrepsmessig presisering og metodisk, teoretisk og empirisk grunnlag, dokumentasjon og fremstillingsform. Avhandlingen skal oppfylle nasjonal og internasjonal standard med hensyn til etiske og forskningsetiske krav. Avhandlingen skal bidra til å utvikle ny faglig kunnskap, og ligge på et faglig nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="kapittel-2-paragraf-4-ledd-2">Avhandlingen kan være et frittstående arbeid eller en videreføring av masteroppgave eller tilsvarende. Avhandlingen kan også være en videreføring av faglig arbeid som er utført tidligere i forbindelse med andre eksamener i studiet.</article><article class="legalP" id="kapittel-2-paragraf-4-ledd-3">Arbeid som har vært godtatt som oppgave ved høyere grad, som masteravhandling eller som magister- eller licensiatavhandling, eller som er belønnet med medalje for besvarelse av prisoppgaver ved et universitet, kan ikke antas til bedømmelse, med mindre arbeidet inngår som en mindre del av en avhandling som består av flere sammenhengende arbeider.</article><article class="legalP" id="kapittel-2-paragraf-4-ledd-4">Flere mindre arbeider kan godkjennes som deler av doktorgradsavhandlingen dersom det er en sammenheng mellom arbeidene og det i avhandlingens innledning (kappe) er redegjort for denne sammenhengen.</article><article class="legalP" id="kapittel-2-paragraf-4-ledd-5">Fellesarbeid kan godtas til bedømmelse (også som ett av flere arbeider, jf. 3. ledd), forutsatt at doktorandens bidrag representerer en selvstendig innsats som kan identifiseres i den utstrekning det er nødvendig for vurderingen.</article><article class="legalP" id="kapittel-2-paragraf-4-ledd-6">Dersom et skriftlig arbeid er blitt til i samvirke med andre forfattere, skal kandidaten følge de normer for medforfatterskap som er allment akseptert i fagmiljøet og nedfelt i Vancouver-reglene for medforfatterskap. I avhandlinger hvor det inngår arbeider med flere forfattere skal det følge en medforfattererklæring som beskriver kandidatens bidrag i hvert enkeltarbeid (jf. § 4-2).</article><article class="legalP" id="kapittel-2-paragraf-4-ledd-7">Et arbeid eller deler av et arbeid som for søker er til vurdering for doktorgraden ved annen norsk eller utenlandsk universitet eller høyskole, kan ikke samtidig innleveres for bedømmelse ved Nord universitet.</article><article class="legalP" id="kapittel-2-paragraf-4-ledd-8">Et arbeid eller deler av et arbeid som tidligere er bedømt og funnet verdig eller ikke verdig til forsvar for en doktorgrad ved et annet lærested, kan som hovedregel ikke antas til bedømmelse ved Nord universitet selv om arbeidet innleveres i omarbeidet skikkelse.</article><article class="legalP" id="kapittel-2-paragraf-4-ledd-9">Som hovedregel er det ikke anledning til å avslutte et organisert doktorgradsprogram for å fremstille seg for dr.philos.-graden. Dersom en avhandling helt eller delvis er blitt til innenfor rammen av et organisert doktorgradsprogram ved Nord universitet eller en annen utdanningsinstitusjon, skal det begrunnes særskilt hvorfor avhandlingen skal forsvares for en dr.philos.-grad og ikke for graden philosophiae doctor (ph.d.).</article><article class="legalP" id="kapittel-2-paragraf-4-ledd-10">Avhandlingen skal være skrevet på norsk, svensk, dansk eller engelsk. Dersom det ønskes benyttet annet språk, må det søkes om særskilt tillatelse til dette ved innlevering av avhandlingen. Det fakultetet som har ansvaret for bedømmelsen, fatter avgjørelse om dette.</article><article class="legalP" id="kapittel-2-paragraf-4-ledd-11">Avhandlingen skal være offentlig tilgjengelig, jf. § 11.</article><article class="legalP" id="kapittel-2-paragraf-4-ledd-12">En dr.philos.-avhandling som ikke er funnet verdig ved en tidligere bedømmelse ved Nord universitet, kan bedømmes i omarbeidet skikkelse, enten som eneste arbeid eller som ett av flere sammenhengende arbeider, først seks måneder etter at fakultetet har fattet beslutning om å forkaste avhandlingen. Bedømmelse på ny kan bare finne sted én gang.</article></article></section><section class="section" data-name="delIII" id="kapittel-3" data-lovdata-URL="LTI/forskrift/2017-02-10-228/KAPITTEL_3"><h2>Del III. Fullføring</h2><article class="legalArticle" data-lovdata-URL="LTI/forskrift/2017-02-10-228/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innlevering</span></h3><article class="legalP" id="kapittel-3-paragraf-1-ledd-1">Når fakultetet har gitt kandidaten adgang til å fremstille seg for dr.philos.-graden, skal kandidaten levere avhandlingen i 5 eksemplarer i innbundet eller heftet stand.</article><article class="legalP" id="kapittel-3-paragraf-1-ledd-2">Innlevering av avhandlingen og anmodningen om å få arbeidet bedømt for doktorgraden stiles til vedkommende fakultetet.</article><article class="legalP" id="kapittel-3-paragraf-1-ledd-3">Hvis det kreves særskilt tillatelse, jf. § 4-1, tredje ledd, skal søkeren dokumentere sine studier og vedlegge tidligere vitenskapelige arbeider. Slik søknad fremmes samtidig med oversendelse av doktorgradsarbeidet. Ikke-nordiske statsborgere skal ved innlevering fremme en begrunnet søknad om adgang til bedømmelse for graden.</article><article class="legalP" id="kapittel-3-paragraf-1-ledd-4">Søknad om godkjenning av annet språk i avhandlingen enn de foreskrevne, jf. § 5, 10. ledd, fremmes ved innlevering av avhandlingen.</article><article class="legalP" id="kapittel-3-paragraf-1-ledd-5">Doktoranden sender sammen med avhandlingen en skriftlig egenerklæring om at avhandlingen, eller deler av denne, ikke er eller har vært innlevert til bedømmelse for doktorgrad ved annen norsk eller utenlandsk institusjon.</article><article class="legalP" id="kapittel-3-paragraf-1-ledd-6">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Etter innlevering har doktoranden kun anledning til å foreta rettinger av formell art, jf. § 9-4.</article></article><article class="legalArticle" data-lovdata-URL="LTI/forskrift/2017-02-10-228/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-3-paragraf-2-ledd-1">Når fakultetet har godkjent søknad om å få avhandlingen bedømt, blir medlemmer til bedømmelseskomitéen foreslått av fagmiljøet som avhandlingens tema faller inn under.</article><article class="legalP" id="kapittel-3-paragraf-2-ledd-2">Forslaget skal begrunnes og vise hvordan komitéen samlet dekker avhandlingens fagfelt. Fakultetet oppnevner en sakkyndig komité på minst tre medlemmer som skal bedømme avhandlingen, prøveforelesningene og disputasen. Fakultetet fastsetter samtidig en frist for når innstillingen skal foreligge. Fristen skal normalt ikke overstige tre (3) måneder.</article><article class="legalP" id="kapittel-3-paragraf-2-ledd-3">Kandidaten skal underrettes om forslaget til sammensetning av komité og har anledning til å innlevere skriftlige merknader, senest innen én uke etter at forslaget til sammensetning er gjort kjent for kandidaten. Fakultetet fatter beslutning om hvorvidt merknadene skal tas til følge.</article><article class="legalP" id="kapittel-3-paragraf-2-ledd-4">Bedømmelseskomiteen skal normalt settes sammen slik at:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-4-punkt-1"><article class="legalP" id="kapittel-3-paragraf-2-ledd-4-punkt-1-ledd-1">minst to av medlemmene er uten tilknytning til Nord universitet</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-4-punkt-2"><article class="legalP" id="kapittel-3-paragraf-2-ledd-4-punkt-2-ledd-1">minst ett av medlemmene har hovedstilling ved en utenlandsk institusjon</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-4-punkt-3"><article class="legalP" id="kapittel-3-paragraf-2-ledd-4-punkt-3-ledd-1">begge kjønn er representert, såfremt mulig.</article></article></li></ul></article><article class="legalP" id="kapittel-3-paragraf-2-ledd-5">Medlemmene skal ha doktorgrad eller tilsvarende faglig kompetanse. Habilitetsreglene i forvaltningsloven (fvl.) § 6 flg. gjelder for komiteens medlemmer, jf. fvl. § 10.</article><article class="legalP" id="kapittel-3-paragraf-2-ledd-6">Dersom kriteriene fravikes, skal dette begrunnes særskilt.</article><article class="legalP" id="kapittel-3-paragraf-2-ledd-7">Fakultetet utpeker en administrator blant komiteens medlemmer, eller i tillegg til komiteens medlemmer.</article><article class="legalP" id="kapittel-3-paragraf-2-ledd-8">Fakultetet kan, ved frafall, oppnevne et settemedlem til bedømmelseskomiteen.</article></article><article class="legalArticle" data-lovdata-URL="LTI/forskrift/2017-02-10-228/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bedømmelse</span></h3><article class="legalP" id="kapittel-3-paragraf-3-ledd-1">Doktorgraden tildeles på grunnlag av:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">godkjent vitenskapelig avhandling og et tilfredsstillende forsvar i en offentlig disputas</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">to godkjente prøveforelesninger, hvorav den ene prøveforelesningen er over et oppgitt emne, mens den andre prøveforelesningen er over et selvvalgt emne.</article></article></li></ul></article></article><article class="legalArticle" data-lovdata-URL="LTI/forskrift/2017-02-10-228/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bedømmelseskomiteens arbeid</span></h3></article><article class="legalArticle" data-lovdata-URL="LTI/forskrift/2017-02-10-228/§9-1" data-name="§9-1" id="kapittel-3-paragraf-5"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Innhenting av supplerende opplysninger</span></h3><article class="legalP" id="kapittel-3-paragraf-5-ledd-1">Bedømmelseskomiteen kan kreve fremlagt kandidatens grunnlagsmateriale og utfyllende eller oppklarende tilleggsinformasjon.</article></article><article class="legalArticle" data-lovdata-URL="LTI/forskrift/2017-02-10-228/§9-2" data-name="§9-2" id="kapittel-3-paragraf-6"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Omarbeiding av innlevert avhandling</span></h3><article class="legalP" id="kapittel-3-paragraf-6-ledd-1">Bedømmelseskomiteen kan på grunnlag av den innleverte avhandlingen og eventuelt tilleggsmateriale, jf. § 9-1, tilrå at fakultetet gir tillatelse til mindre omarbeiding før endelig innstilling foreligger. Komiteen skal i skriftlig form gi en konkret oversikt over hva kandidaten må omarbeide.</article><article class="legalP" id="kapittel-3-paragraf-6-ledd-2">Tillater fakultetet en mindre omarbeiding av avhandlingen, skal det gis en frist for slik omarbeiding som normalt ikke skal være lengre enn tre måneder. Det skal også fastsettes en ny frist for oversendelse av komiteens endelige innstilling. Fakultetets vedtak etter denne paragrafen kan ikke påklages av ph.d.-kandidaten.</article><article class="legalP" id="kapittel-3-paragraf-6-ledd-3">Dersom komiteen finner at dyptgripende endringer vedrørende teori, problemstilling, hypotese, materiale eller metode er nødvendige for at arbeidet skal kunne anbefales til disputas, skal komiteen underkjenne avhandlingen.</article></article><article class="legalArticle" data-lovdata-URL="LTI/forskrift/2017-02-10-228/§9-3" data-name="§9-3" id="kapittel-3-paragraf-7"><h3 class="legalArticleHeader"><span class="legalArticleValue">§ 9-3</span>. <span class="legalArticleTitle">Komiteens innstilling og fakultetets behandlingen av innstillingen</span></h3><article class="legalP" id="kapittel-3-paragraf-7-ledd-1">Komiteen avgir innen en frist fastsatt av fakultetet, en begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes.</article><article class="legalP" id="kapittel-3-paragraf-7-ledd-2">Bedømmelseskomiteens innstilling med eventuelle dissenser oversendes fakultetet, som så snart som mulig forelegger denne for kandidaten. Kandidaten gis en frist på 10 virkedager til å fremme skriftlige merknader til innstillingen. Hvis kandidaten ikke ønsker å fremme merknader, skal fakultetet snarest underrettes skriftlig om dette.</article><article class="legalP" id="kapittel-3-paragraf-7-ledd-3">Dersom doktorandens merknader kan ha betydning for spørsmålet om avhandlingen kan godkjennes, bør merknadene forelegges bedømmelseskomiteen før fakultetet fatter realitetsvedtak i saken.</article><article class="legalP" id="kapittel-3-paragraf-7-ledd-4">Fakultetet fatter vedtak i saken på grunnlag av innstillingen, de innhentede uttalelsene og eventuelle kommentarer fra kandidaten. Doktoranden underrettes om resultatet av behandlingen.</article> <article class="defaultP" margin-top="true"><i>Enstemmig innstilling</i></article><article class="legalP" id="kapittel-3-paragraf-7-ledd-5">En enstemmig komitéinnstilling skal normalt tas til følge. Dersom fakultetet finner at det – til tross for en enstemmig komitéinnstilling – foreligger begrunnet tvil om en avhandling bør godkjennes, skal fakultetet søke nærmere avklaring fra bedømmelseskomiteen eller oppnevne to nye sakkyndige som avgir individuelle uttalelser om avhandlingen. Doktorgradskandidatens eventuelle merknader vedlegges. Etter dette fatter fakultetet selv vedtak i saken på grunnlag av innstillingen og de innhentede uttalelsene.</article> <article class="defaultP" margin-top="true"><i>Delt innstilling</i></article><article class="legalP" id="kapittel-3-paragraf-7-ledd-6">Dersom komiteen avgir delt innstilling, og fakultetet vurderer å legge mindretallets uttalelser til grunn for sitt vedtak, kan fakultetet søke nærmere avklaring fra bedømmelseskomiteen og/eller oppnevne to nye sakkyndige som avgir individuelle uttalelser om avhandlingen. Slike tilleggsuttalelser eller individuelle uttalelser skal forelegges kandidaten, som gis anledning til å komme med merknader. Etter dette fatter fakultetet selv vedtak i saken på grunnlag av innstillingen og de innhentede uttalelser.</article></article><article class="legalArticle" data-lovdata-URL="LTI/forskrift/2017-02-10-228/§9-4" data-name="§9-4" id="kapittel-3-paragraf-8"><h3 class="legalArticleHeader"><span class="legalArticleValue">§ 9-4</span>. <span class="legalArticleTitle">Retting av formelle feil (errata) i avhandlingen</span></h3><article class="legalP" id="kapittel-3-paragraf-8-ledd-1">Kandidaten kan etter innlevering søke om tillatelse til å rette formelle feil i avhandlingen. Søknaden skal vedlegges en fullstendig oversikt over de feil som ønskes rettet. Søknad om retting av formelle feil må leveres inn senest fire uker før komiteens frist for avlevering av innstilling, og kan bare skje én gang. Listen skal følge endelig opptrykk som innstikk.</article></article><article class="legalArticle" data-lovdata-URL="LTI/forskrift/2017-02-10-228/§10" data-name="§10" id="kapittel-3-paragraf-9"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Ny innlevering</span></h3><article class="legalP" id="kapittel-3-paragraf-9-ledd-1">En doktorgradsavhandling som ikke er funnet verdig til forsvar, kan bedømmes i omarbeidet utgave først seks måneder etter at fakultetet har fattet sitt vedtak. Ny bedømmelse kan bare finne sted én gang.</article><article class="legalP" id="kapittel-3-paragraf-9-ledd-2">Fakultetet oppnevner en ny bedømmelseskomité der minst ett medlem fra den opprinnelige komitéen bør gjenoppnevnes.</article><article class="legalP" id="kapittel-3-paragraf-9-ledd-3">Kandidaten skal ved ny innlevering opplyse om at arbeidet tidligere har vært bedømt, og ikke blitt funnet verdig til å forsvares i disputas. Som hovedregel skal et arbeid som leveres inn for andre gangs bedømmelse bli bedømt ved den samme institusjon som først bedømte avhandlingen.</article></article><article class="legalArticle" data-lovdata-URL="LTI/forskrift/2017-02-10-228/§11" data-name="§11" id="kapittel-3-paragraf-10"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Offentliggjøring av avhandlingen</span></h3></article><article class="legalArticle" data-lovdata-URL="LTI/forskrift/2017-02-10-228/§11-1" data-name="§11-1" id="kapittel-3-paragraf-11"><h3 class="legalArticleHeader"><span class="legalArticleValue">§ 11-1</span>. <span class="legalArticleTitle">Krav til den trykte avhandlingen</span></h3><article class="legalP" id="kapittel-3-paragraf-11-ledd-1">Når avhandlingen er funnet verdig til å forsvares, skal kandidaten levere avhandlingen til fakultetet i standardisert format og i henhold til Nord universitets bestemmelser. Fakultetet besørger trykk av avhandlingen i godkjent format.</article><article class="legalP" id="kapittel-3-paragraf-11-ledd-2">Kandidaten skal utarbeide et kortfattet sammendrag av avhandlingen på engelsk og norsk, med sikte på å gjøre avhandlingen og dens resultat kjent for forskningsmiljø i inn- og utland. Dersom avhandlingen verken er skrevet på engelsk eller norsk, skal det i tillegg leveres et sammendrag på avhandlingens språk. Sammendraget skal følge avhandlingen og, i likhet med selve avhandlingen, publiseres offentlig.</article></article><article class="legalArticle" data-lovdata-URL="LTI/forskrift/2017-02-10-228/§11-2" data-name="§11-2" id="kapittel-3-paragraf-12"><h3 class="legalArticleHeader"><span class="legalArticleValue">§ 11-2</span>. <span class="legalArticleTitle">Offentliggjøring</span></h3><article class="legalP" id="kapittel-3-paragraf-12-ledd-1">Avhandlingen skal være offentlig tilgjengelig senest to uker før dato for offentlig forsvar. Avhandlingen gjøres tilgjengelig i den form den ble innlevert til bedømmelse, eventuelt etter omarbeiding på grunnlag av komiteens foreløpige kommentarer, eller med godkjent errata-liste som innstikk, jf. § 9-2 og § 9-4.</article><article class="legalP" id="kapittel-3-paragraf-12-ledd-2">Det kan ikke legges restriksjoner på offentliggjøring, herunder publisering, av en dr.philos.-avhandling.</article><article class="legalP" id="kapittel-3-paragraf-12-ledd-3">Ved publisering av avhandlingen skal kandidater følge gjeldende retningslinjer for kreditering av institusjoner.</article><article class="legalP" id="kapittel-3-paragraf-12-ledd-4">Dr.philos.-kandidater som har en ansettelse ved Nord universitet når de søker om å få fremstille seg for dr.philos.-graden, skal ved publisering av dr.philos.-avhandlingen følge hovedregelen for kreditering ved universitetet, og oppgi Nord universitet som adresse dersom publikasjonen er et produkt av arbeid utført i stillingen ved universitetet. Dette gjelder også arbeider som helt eller hovedsakelig er utført som del av en dr.philos.-avhandling, men som publiseres etter disputasen. Samme forfatter skal oppgi også andre institusjoner som adresse dersom disse i hvert enkelt tilfelle tilfredsstiller kravet til medvirkning.</article></article><article class="legalArticle" data-lovdata-URL="LTI/forskrift/2017-02-10-228/§12" data-name="§12" id="kapittel-3-paragraf-13"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Doktorgradsprøven</span></h3></article><article class="legalArticle" data-lovdata-URL="LTI/forskrift/2017-02-10-228/§12-1" data-name="§12-1" id="kapittel-3-paragraf-14"><h3 class="legalArticleHeader"><span class="legalArticleValue">§ 12-1</span>. <span class="legalArticleTitle">Prøveforelesningene</span></h3><article class="legalP" id="kapittel-3-paragraf-14-ledd-1">Dersom avhandlingen finnes verdig til å forsvares for doktorgraden, skal kandidaten holde to offentlige prøveforelesninger, én over et selvvalgt emne relatert til kandidatens forskning og én over et oppgitt emne. Prøveforelesningene er selvstendige deler av doktorgradsprøven. Hensikten er å prøve kandidatens evne til å tilegne seg kunnskaper utover avhandlingens tema, og evnen til å formidle disse i en forelesningssituasjon.</article><article class="legalP" id="kapittel-3-paragraf-14-ledd-2">Kandidaten meddeler tittel på prøveforelesning over selvvalgt emne til universitetet én måned før disputasen. Emne for prøveforelesning over oppgitt emne bestemmes av bedømmelseskomiteen, og kunngjøres for kandidaten 10 dager før forelesningen.</article><article class="legalP" id="kapittel-3-paragraf-14-ledd-3">Prøveforelesningene skal avholdes ved Nord universitet, og skjer på avhandlingsspråket med mindre fakultetet godkjenner et annet språk.</article><article class="legalP" id="kapittel-3-paragraf-14-ledd-4">Bedømmelseskomiteen avgjør om prøveforelesningene er funnet tilfredsstillende. Det skal begrunnes dersom prøveforelesningene vurderes til ikke tilfredsstillende.</article><article class="legalP" id="kapittel-3-paragraf-14-ledd-5">Prøveforelesningene skal være gjennomført tilfredsstillende før disputas kan avholdes.</article></article><article class="legalArticle" data-lovdata-URL="LTI/forskrift/2017-02-10-228/§12-2" data-name="§12-2" id="kapittel-3-paragraf-15"><h3 class="legalArticleHeader"><span class="legalArticleValue">§ 12-2</span>. <span class="legalArticleTitle">Offentlig forsvar av avhandlingen (disputas)</span></h3><article class="legalP" id="kapittel-3-paragraf-15-ledd-1">Offentlig forsvar av avhandlingen, disputas, skal normalt finne sted innen to måneder etter at fakultetet har funnet avhandlingen verdig til å forsvares.</article><article class="legalP" id="kapittel-3-paragraf-15-ledd-2">Tid og sted for disputasen skal kunngjøres minst 10 arbeidsdager før den avholdes.</article><article class="legalP" id="kapittel-3-paragraf-15-ledd-3">Den komiteen som opprinnelig har bedømt avhandlingen, bedømmer også disputasen.</article><article class="legalP" id="kapittel-3-paragraf-15-ledd-4">Disputasen skal avholdes ved Nord universitet. Det offentlige forsvaret skal skjer på avhandlingsspråket med mindre fakultetet, etter forslag fra bedømmelseskomiteen, godkjenner et annet språk.</article><article class="legalP" id="kapittel-3-paragraf-15-ledd-5">Det skal normalt være to ordinære opponenter. Disse skal være medlemmer av bedømmelseskomiteen, og utpekes av fakultetet.</article><article class="legalP" id="kapittel-3-paragraf-15-ledd-6">Disputasen ledes av dekanen eller den denne bemyndiger. Disputasleder gjør kort rede for innleveringen og bedømmelsen av avhandlingen, samt for prøveforelesningene og bedømmelsen av disse. Deretter redegjør kandidaten for hensikten med, og resultatene av den vitenskapelige undersøkelsen.</article><article class="legalP" id="kapittel-3-paragraf-15-ledd-7">Førsteopponenten innleder opposisjonen, før kandidaten gis anledning til å forsvare avhandlingen. Etter at begge opponenter har avsluttet sin opposisjon, gis de øvrige tilstedeværende anledning til å kommentere ex auditorio. Ønske om ex auditorio-opposisjon må meddeles disputasleder i løpet av disputasen, og innen et tidspunkt kunngjort ved åpningen av disputasen. En av opponentene avslutter opposisjonen, før disputasleder avslutter disputasen.</article><article class="legalP" id="kapittel-3-paragraf-15-ledd-8">Etter disputasen avgir bedømmelseskomitéen innstilling til fakultetet der den gjør rede for hvordan den har vurdert forsvaret av avhandlingen. Innberetningen skal konkludere om disputasen er godkjent eller ikke godkjent. Innberetningen skal begrunnes dersom disputasen tilrås ikke godkjent.</article></article><article class="legalArticle" data-lovdata-URL="LTI/forskrift/2017-02-10-228/§12-3" data-name="§12-3" id="kapittel-3-paragraf-16"><h3 class="legalArticleHeader"><span class="legalArticleValue">§ 12-3</span>. <span class="legalArticleTitle">Godkjenning av doktorgradsprøve</span></h3><article class="legalP" id="kapittel-3-paragraf-16-ledd-1">Fakultetet fatter vedtak om godkjenning av doktorgradsprøven, på grunnlag av bedømmelseskomiteens innstillinger.</article><article class="legalP" id="kapittel-3-paragraf-16-ledd-2">Dersom fakultetet ikke godkjenner prøveforelesningene, må det avholdes nye prøveforelesninger. Nye prøveforelesninger må holdes over nye emner. Nye prøveforelesninger holdes innen seks måneder, og skal bedømmes så vidt mulig av den samme komité som den opprinnelige.</article><article class="legalP" id="kapittel-3-paragraf-16-ledd-3">Dersom fakultetet ikke godkjenner disputasen, kan kandidaten forsvare avhandlingen på nytt én gang. Ny disputas kan tidligst avholdes etter seks måneder, og skal bedømmes så vidt mulig av den samme komité som den opprinnelige.</article></article><article class="legalArticle" data-lovdata-URL="LTI/forskrift/2017-02-10-228/§13" data-name="§13" id="kapittel-3-paragraf-17"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tildeling av graden og vitnemål</span></h3><article class="legalP" id="kapittel-3-paragraf-17-ledd-1">Når fakultetet har godkjent avhandlingen, prøveforelesningene og disputas, tildeles doktoranden graden dr.philos. av styret ved Nord universitet.</article><article class="legalP" id="kapittel-3-paragraf-17-ledd-2">Vitnemål utferdiges fortløpende av institusjonen. Vitnemål skal inneholde opplysninger om tittelen på avhandlingen, opplysninger om hvilket fagområde/fakultet dr.philos.-graden er avlagt innenfor, samt tema for prøveforelesningene.</article></article></section><section class="section" data-name="delIV" id="kapittel-4" data-lovdata-URL="LTI/forskrift/2017-02-10-228/KAPITTEL_4"><h2>Del IV. Klage og ikrafttredelse</h2><article class="legalArticle" data-lovdata-URL="LTI/forskrift/2017-02-10-228/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Klage over avslag på søknad om bedømmelse, ikke godkjent avhandling, prøveforelesning eller forsvar</span></h3><article class="legalP" id="kapittel-4-paragraf-1-ledd-1">Avslag på søknad om adgang til bedømmelse etter § 4-1, eller ikke godkjent avhandling, prøveforelesning eller forsvar etter § 9-3 og § 12-3, kan påklages etter reglene i forvaltningsloven § 28 flg. Grunngitt klage sendes fakultetet.</article><article class="legalP" id="kapittel-4-paragraf-1-ledd-2">Fakultetet kan oppheve eller endre vedtaket hvis det finner klagen begrunnet. Hvis fakultetet ikke tar klagen til følge, sendes klagen til universitetets klagenemnd til avgjørelse. Klagenemnden kan prøve alle sider ved det påklagede vedtak.</article><article class="legalP" id="kapittel-4-paragraf-1-ledd-3">Dersom fakultetet eller klagenemnden finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2017-02-10-228/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Forskriften trer i kraft straks, og samtidig oppheves forskrift 31. oktober 2012 om graden doctor philosophiae (dr.philos.) ved Universitetet i Nordland.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>