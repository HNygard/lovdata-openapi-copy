<!DOCTYPE html><html lang="no"><head><title>Forskrift om endring i forskrift til lov om toll og vareførsel (tollforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-27-999</dd><dt class="dokid">DokumentID</dt><dd class="dokid">LTI/forskrift/2017-06-27-999</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2017-06-27</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-17-1502</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-12-21-119/§8-4</li><li>forskrift/2016-12-02-1426</li><li>forskrift/2008-11-25-1256</li></ul></dd><dt class="dateOfPublication">Kunngjort</dt><dd class="dateOfPublication">2017-06-29 14:25</dd><dt class="journalNumber">Journalnummer</dt><dd class="journalNumber">2017-0749</dd><dt class="titleShort">Korttittel</dt><dd class="titleShort">Endr. i tollforskriften</dd><dt class="title">Tittel</dt><dd class="title">Forskrift om endring i forskrift til lov om toll og vareførsel (tollforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Tolldirektoratet 27. juni 2017 med hjemmel i lov 21. desember 2007 nr. 119 om toll og vareførsel (tolloven) § 8-4 annet ledd, jf. delegeringsvedtak 2. desember 2016 nr. 1426 og delegeringsvedtak 25. november 2008 nr. 1256.</dd><dt class="refid">RefID</dt><dd class="refid">forskrift/2017-06-27-999</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om toll og vareførsel (tollforskriften)<ul class="tocSubUl"><li>I<ul class="tocSubUl"><li>§ 8-4-35. Kumulasjon</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-27-999" id="dokument"><h1>Forskrift om endring i forskrift til lov om toll og vareførsel (tollforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2017-06-27-999/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 17. desember 2008 nr. 1502 til lov om toll og vareførsel (tollforskriften) gjøres følgende endringer:</article> <article class="defaultP" margin-top="true">§ 8-4-35 skal lyde:</article><article class="futureLegalArticle" data-name="§8-4-35" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-4-35</span>. <span class="legalArticleTitle">Kumulasjon</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Materialer fra Norge, Den europeiske union eller Sveits anses å ha opprinnelse i et GSP-land hvis det ferdige produktet er blitt fremstilt der ved inkorporering av materialer med opprinnelse i Norge, Den europeiske union eller Sveits, forutsatt at den bearbeidingen eller foredlingen som er foretatt på produktet i GSP-landet, er mer omfattende enn de behandlingene som er beskrevet i § 8-4-34. Det er ikke nødvendig at slike materialer har gjennomgått tilstrekkelig bearbeiding eller foredling.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Regional kumulasjon innebærer at et produkt som har opprinnelse i et land som er medlem av en regional sammenslutning, betraktes som materiale med opprinnelse i et annet land i samme regionale sammenslutning (eller et land i en annen regionalsammenslutning hvis det er adgang til kumulasjon mellom sammenslutninger) når de bearbeides eller foredles ytterligere eller inngår i et produkt som er fremstilt der. Regional kumulasjon kan brukes for Asean-gruppen (Brunei, Filippinene, Indonesia, Kambodsja, Laos, Malaysia, Myanmar, Singapore, Thailand og Vietnam) og SAARC-gruppen (Bangladesh, Butan, India, Maldivene, Nepal, Pakistan og Sri Lanka).</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Dersom et produkt med opprinnelse i et land som er medlem av Asean-gruppen eller SAARC-gruppen, bearbeides eller foredles i et annet land i gruppen, skal produktet anses å ha opprinnelse i det landet hvor den siste bearbeidingen eller foredlingen har funnet sted. Dette gjelder bare dersom verdiøkningen i dette landet er større enn den høyeste verdien av de anvendte produktene med opprinnelse i hvert av de andre landene i gruppen, og den bearbeidingen eller foredlingen som har funnet sted i landet er mer omfattende enn de behandlingene som er beskrevet i § 8-4-34. Med verdiøkning menes produktets pris fra fabrikk fratrukket tollverdien av de anvendte opprinnelsesproduktene fra andre land i gruppen. Dersom vilkårene i annet punktum ikke er oppfylt, skal produktet anses å ha opprinnelse i det landet i den regionale sammenslutningen som har bidratt med den høyeste verdien av de opprinnelsesproduktene som kommer fra andre land i sammenslutningen.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Et produkt som har opprinnelse i et minst utviklet land, jf. § 8-3-1 bokstav a, betraktes som materiale med opprinnelse i et annet minst utviklet land når det bearbeides eller foredles utover de behandlinger som fremgår av § 8-4-34 i det andre landet, eller det inngår i et produkt som er fremstilt der (MUL-kumulasjon). Det er ikke mulig å kombinere MUL-kumulasjon med kumulasjon etter annet ledd.</article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) Produkt med opprinnelse i et land i en regional sammenslutning som utføres til Norge fra et annet land i den samme sammenslutningen uten der å ha gjennomgått bearbeiding eller foredling utover de behandlinger som er beskrevet i § 8-4-34, beholder sin opprinnelse. Produkt med opprinnelse i et land i en regional sammenslutning kan uten hensyn til § 8-4-38 transporteres gjennom et annet land i sammenslutningen, også om ytterligere bearbeiding eller foredling finner sted der. Tilsvarende gjelder for MUL-kumulasjon, jf. fjerde ledd.</article><article class="numberedLegalP" data-numerator="6" id="kapittel-1-foreslåttparagraf-1-nummer-6">(6) Produkter som hører under kapitlene 1-24 i tolltariffen er unntatt fra regional kumulasjon innenfor SAARC-gruppen.</article></article> <article class="defaultP" margin-top="true">§ 8-4-39 oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2017-06-27-999/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>