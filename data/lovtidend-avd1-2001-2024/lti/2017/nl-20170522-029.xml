<!DOCTYPE html><html lang="no"><head><title>Lov om taubaner (taubaneloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-05-22-29</dd><dt class="dokid">DokumentID</dt><dd class="dokid">LTI/lov/2017-05-22-29</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1912-06-14-1</li><li>lov/1959-10-23-3</li><li>lov/1993-06-11-100</li></ul></dd><dt class="legalArea">Rettsområde</dt><dd class="legalArea"><ul><li>Transport og kommunikasjoner &gt; Transport</li></ul></dd><dt class="dateOfPublication">Kunngjort</dt><dd class="dateOfPublication">2017-05-22 15:00</dd><dt class="journalNumber">Journalnummer</dt><dd class="journalNumber">2017-0368</dd><dt class="titleShort">Korttittel</dt><dd class="titleShort">Taubaneloven</dd><dt class="title">Tittel</dt><dd class="title">Lov om taubaner (taubaneloven)</dd><dt class="miscInformation">Annet om dokumentet</dt><dd class="miscInformation">Prop.162 L (2015–2016), Innst.210 L (2016–2017), Lovvedtak 71 (2016–2017). Stortingets første og andre gangs behandling hhv. 3. og 18. april 2017. Fremmet av Samferdselsdepartementet.</dd><dt class="refid">RefID</dt><dd class="refid">lov/2017-05-22-29</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om taubaner (taubaneloven)<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Lovens formål</li><li>§ 2. Virkeområde</li><li>§ 3. Definisjoner</li><li>§ 4. Myndighet etter loven</li></ul></li><li>Kapittel 2. Tillatelse og krav til taubanevirksomheten<ul class="tocSubUl"><li>§ 5. Taubanevirksomhetens plikter</li><li>§ 6. Krav om driftstillatelse</li><li>§ 7. Plikt til sikkerhetsstyringssystem (internkontrollsystem)</li><li>§ 8. Erstatnings- og forsikringsplikt</li></ul></li><li>Kapittel 3. Varslings-, rapporterings- og taushetsplikt<ul class="tocSubUl"><li>§ 9. Varslingsplikt</li><li>§ 10. Rapporteringsplikt</li><li>§ 11. Taushetsplikt</li></ul></li><li>Kapittel 4. Tilsyn. Reaksjoner ved lovbrudd<ul class="tocSubUl"><li>§ 12. Tilsynsmyndighet</li><li>§ 13. Tilsynsmyndighetens adgang til virksomheten</li><li>§ 14. Opplysningsplikt</li><li>§ 15. Pålegg om korrigerende tiltak</li><li>§ 16. Pålegg om øyeblikkelig stans eller opphør av bruk</li><li>§ 17. Tilbakekall av driftstillatelse</li><li>§ 18. Tvangsmulkt</li><li>§ 19. Overtredelsesgebyr</li><li>§ 20. Straff</li></ul></li><li>Kapittel 5. Ruspåvirkning, pliktavhold og testing av ruspåvirkning<ul class="tocSubUl"><li>§ 21. Ruspåvirkning mv.</li><li>§ 22. Pliktavhold</li><li>§ 23. Testing av ruspåvirkning</li></ul></li><li>Kapittel 6. Andre bestemmelser<ul class="tocSubUl"><li>§ 24. Gebyr og avgift</li><li>§ 25. Transportvilkår for rutegående taubane, tilbakehold mv.</li><li>§ 26. Krav til naboeiendommer</li><li>§ 27. Fjerning av taubane</li><li>§ 28. Ekspropriasjon</li></ul></li><li>Kapittel 7. Avsluttende bestemmelser<ul class="tocSubUl"><li>§ 29. Ikrafttredelse</li><li>§ 30. Opphevelse og endringer i andre lover<ul class="tocSubUl"><li>§ 12. (Tilsyn med omsetning av samtrafikkomponenter m.v.)</li></ul></li><li>§ 31. Overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2017-05-22-29" id="dokument"><h1>Lov om taubaner (taubaneloven)</h1><article class="defaultP" data-text-size="small">Opphevelse av følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 14. juni 1912 nr. 1 anlæg av taugbaner og løipestrenger mv.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 23. oktober 1959 nr. 3 om oreigning av fast eigedom.</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2017-05-22-29/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/lov/2017-05-22-29/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Loven skal sikre at taubaner blir anlagt, bygget, drevet, vedlikeholdt og fjernet slik at taubaner ikke fører til skade på person, eiendom eller miljø.</article></article><article class="legalArticle" data-lovdata-URL="LTI/lov/2017-05-22-29/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Loven gjelder for taubaner og all aktivitet knyttet til taubanevirksomhet.</article><article class="legalP" id="kapittel-1-paragraf-2-ledd-2">Loven gjelder for Svalbard og Jan Mayen med mindre Kongen bestemmer noe annet.</article></article><article class="legalArticle" data-lovdata-URL="LTI/lov/2017-05-22-29/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne loven menes med<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>taubane:</i> anlegg konstruert, produsert, montert og tatt i bruk for å transportere personer eller gods i vogner eller med trekkinnretninger som bæres av eller beveges med tau som er plassert i eller langs en trasé</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>taubanevirksomhet:</i> foretak, enkeltpersonforetak eller forvaltningsorgan som har driftstillatelse for én eller flere taubaner</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>taubaneulykke:</i> uønsket eller plutselig hendelse eller en bestemt rekke slike hendelser på taubane som fører til død eller alvorlig personskade, betydelige materielle skader på eiendom eller på miljø, og andre lignende ulykker</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>alvorlig taubanehendelse:</i> uønsket hendelse på taubane som under andre omstendigheter kunne ha ført til en taubaneulykke</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>taubanehendelse:</i> enhver annen uønsket hendelse enn en ulykke på taubane, som har sammenheng med driften, og som innvirker på driftssikkerheten.</article></article></li></ul></article></article><article class="legalArticle" data-lovdata-URL="LTI/lov/2017-05-22-29/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Myndighet etter loven</span></h3><article class="legalP" id="kapittel-1-paragraf-4-ledd-1">Departementet er myndighet etter denne loven.</article><article class="legalP" id="kapittel-1-paragraf-4-ledd-2">Departementet kan gi forskrifter om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">bestemmelser om definisjon av taubane og taubanevirksomhet, samt helt eller delvis unntak fra loven</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">saksbehandlingsregler til driftstillatelse, herunder om saksbehandlingsfrist og rettsvirkninger av fristoverskridelse, om vilkår for utstedelse og tilbakekall av driftstillatelse, samt om fjerning av taubane</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">tekniske og driftsmessige krav, inkludert krav til bemanning, redningsberedskap, magnetinduktiv prøving, sikkerhetsstyringssystem og erstatnings- og forsikringsplikt</article></article></li><li data-li-identifier="d)" data-name="d)"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">godkjenning eller akkreditering av virksomhet som skal utføre oppgaver av sikkerhetsmessig betydning, samt bruk av slik virksomhet</article></article></li><li data-li-identifier="e)" data-name="e)"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">godkjenning eller sertifisering av personell som skal utføre oppgaver av sikkerhetsmessig betydning, samt bruk av slikt personell</article></article></li><li data-li-identifier="f)" data-name="f)"><article class="listArticle" id="kapittel-1-paragraf-4-ledd-2-punkt-6"><article class="legalP" id="kapittel-1-paragraf-4-ledd-2-punkt-6-ledd-1">universell utforming av byggverk, innretninger og billettsystemer</article></article></li><li data-li-identifier="g)" data-name="g)"><article class="listArticle" id="kapittel-1-paragraf-4-ledd-2-punkt-7"><article class="legalP" id="kapittel-1-paragraf-4-ledd-2-punkt-7-ledd-1">plikt til varsling, rapportering og taushetsplikt, herunder hvilke opplysninger som skal inngå i varslings- og rapporteringsplikten, samt hvordan og til hvem dette skal skje</article></article></li><li data-li-identifier="h)" data-name="h)"><article class="listArticle" id="kapittel-1-paragraf-4-ledd-2-punkt-8"><article class="legalP" id="kapittel-1-paragraf-4-ledd-2-punkt-8-ledd-1">behandling av personopplysninger</article></article></li><li data-li-identifier="i)" data-name="i)"><article class="listArticle" id="kapittel-1-paragraf-4-ledd-2-punkt-9"><article class="legalP" id="kapittel-1-paragraf-4-ledd-2-punkt-9-ledd-1">tvangsmulkt og overtredelsesgebyr, inkludert hvordan den skal fastsettes, beregnes og frafalles</article></article></li><li data-li-identifier="j)" data-name="j)"><article class="listArticle" id="kapittel-1-paragraf-4-ledd-2-punkt-10"><article class="legalP" id="kapittel-1-paragraf-4-ledd-2-punkt-10-ledd-1">hvem som omfattes av forbudet mot ruspåvirkning og av påbudet om pliktmessig avhold, samt om testing av ruspåvirkning</article></article></li><li data-li-identifier="k)" data-name="k)"><article class="listArticle" id="kapittel-1-paragraf-4-ledd-2-punkt-11"><article class="legalP" id="kapittel-1-paragraf-4-ledd-2-punkt-11-ledd-1">gebyr, årsgebyr og sektoravgift</article></article></li><li data-li-identifier="l)" data-name="l)"><article class="listArticle" id="kapittel-1-paragraf-4-ledd-2-punkt-12"><article class="legalP" id="kapittel-1-paragraf-4-ledd-2-punkt-12-ledd-1">krav til naboeiendommer</article></article></li><li data-li-identifier="m)" data-name="m)"><article class="listArticle" id="kapittel-1-paragraf-4-ledd-2-punkt-13"><article class="legalP" id="kapittel-1-paragraf-4-ledd-2-punkt-13-ledd-1">gjennomføring av EØS-avtalen på taubaneområdet</article></article></li></ul></article><article class="legalP" id="kapittel-1-paragraf-4-ledd-3">Departementets myndighet etter første ledd kan delegeres til privat institusjon.</article></article></section><section class="section" data-name="kap2" id="kapittel-2" data-lovdata-URL="LTI/lov/2017-05-22-29/KAPITTEL_2"><h2>Kapittel 2. Tillatelse og krav til taubanevirksomheten</h2><article class="legalArticle" data-lovdata-URL="LTI/lov/2017-05-22-29/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Taubanevirksomhetens plikter</span></h3><article class="legalP" id="kapittel-2-paragraf-1-ledd-1">Taubanevirksomheten skal drive taubanen på en sikker måte og sikre at vilkårene som er satt for taubanen i eller i medhold av denne loven, er oppfylt.</article><article class="legalP" id="kapittel-2-paragraf-1-ledd-2">Taubanevirksomheten skal stanse driften om hensynet til sikkerheten tilsier det.</article></article><article class="legalArticle" data-lovdata-URL="LTI/lov/2017-05-22-29/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav om driftstillatelse</span></h3><article class="legalP" id="kapittel-2-paragraf-2-ledd-1">En taubane skal ikke tas i bruk før departementet har gitt driftstillatelse.</article><article class="legalP" id="kapittel-2-paragraf-2-ledd-2">For søknad om driftstillatelse etter denne loven skal saksbehandlingsfrist være fire uker. Tjenesteloven § 11 andre ledd gjelder ikke for driftstillatelser etter denne loven.</article></article><article class="legalArticle" data-lovdata-URL="LTI/lov/2017-05-22-29/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til sikkerhetsstyringssystem (internkontrollsystem)</span></h3><article class="legalP" id="kapittel-2-paragraf-3-ledd-1">Taubanevirksomheten skal etablere et system for å sikre og dokumentere at kravene i eller i medhold av denne loven er oppfylt.</article></article><article class="legalArticle" data-lovdata-URL="LTI/lov/2017-05-22-29/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Erstatnings- og forsikringsplikt</span></h3><article class="legalP" id="kapittel-2-paragraf-4-ledd-1">Taubanevirksomheten er uansett skyld ansvarlig for skade forårsaket av taubanen.</article><article class="legalP" id="kapittel-2-paragraf-4-ledd-2">Taubanevirksomheten skal ha forsikring og sikkerhetsstillelse for erstatningsansvar som kan oppstå på grunn av virksomheten. Manglende sikkerhetsstillelse medfører tilbakekall av driftstillatelsen.</article><article class="legalP" id="kapittel-2-paragraf-4-ledd-3">Forsikringsselskapet hvor taubanen er forsikret, skal varsle tilsynsmyndigheten om bortfall av sikkerhetsstillelsen.</article></article></section><section class="section" data-name="kap3" id="kapittel-3" data-lovdata-URL="LTI/lov/2017-05-22-29/KAPITTEL_3"><h2>Kapittel 3. Varslings-, rapporterings- og taushetsplikt</h2><article class="legalArticle" data-lovdata-URL="LTI/lov/2017-05-22-29/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Varslingsplikt</span></h3><article class="legalP" id="kapittel-3-paragraf-1-ledd-1">Taubanevirksomheten skal straks varsle politiet om taubaneulykke med ikke ubetydelig personskade.</article><article class="legalP" id="kapittel-3-paragraf-1-ledd-2">Taubanevirksomheten skal varsle tilsynsmyndigheten om taubaneulykke eller alvorlig taubanehendelse.</article></article><article class="legalArticle" data-lovdata-URL="LTI/lov/2017-05-22-29/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rapporteringsplikt</span></h3><article class="legalP" id="kapittel-3-paragraf-2-ledd-1">Taubanevirksomheten skal rapportere opplysninger om taubaneulykker, alvorlige taubanehendelser og taubanehendelser til tilsynsmyndigheten.</article></article><article class="legalArticle" data-lovdata-URL="LTI/lov/2017-05-22-29/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Taushetsplikt</span></h3><article class="legalP" id="kapittel-3-paragraf-3-ledd-1">Enhver som utfører arbeid eller tjeneste for tilsynsmyndigheten, har taushetsplikt etter forvaltningsloven om det de får kjennskap til under utføring av arbeidet eller tjenesten. Forvaltningsloven § 13 b første ledd nr. 6 gjelder likevel ikke.</article><article class="legalP" id="kapittel-3-paragraf-3-ledd-2">Personer som nevnt i første ledd har i tillegg taushetsplikt om alle opplysninger som er innrapportert etter § 10. Dette gjelder ikke dersom tungtveiende offentlige hensyn tilsier at opplysningene bør kunne gis videre, eller opplysningene er nødvendige for å forklare årsaken til en taubaneulykke eller taubanehendelse.</article><article class="legalP" id="kapittel-3-paragraf-3-ledd-3">Taushetsplikt etter første og andre ledd er ikke til hinder for at opplysningene bringes videre i den grad den som har krav på taushet samtykker, eller dersom opplysningene har statistisk form eller er alminnelig tilgjengelig andre steder.</article><article class="legalP" id="kapittel-3-paragraf-3-ledd-4">Opplysninger som er taushetsbelagt etter andre ledd, kan gis videre til utenlandske og internasjonale myndigheter og organisasjoner når dette følger av internasjonale avtaler som Norge har inngått.</article><article class="legalP" id="kapittel-3-paragraf-3-ledd-5">Opplysninger som tilsynsmyndigheten mottar i medhold av § 10, kan ikke brukes som bevis i en senere straffesak mot den som har gitt opplysningene.</article></article></section><section class="section" data-name="kap4" id="kapittel-4" data-lovdata-URL="LTI/lov/2017-05-22-29/KAPITTEL_4"><h2>Kapittel 4. Tilsyn. Reaksjoner ved lovbrudd</h2><article class="legalArticle" data-lovdata-URL="LTI/lov/2017-05-22-29/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilsynsmyndighet</span></h3><article class="legalP" id="kapittel-4-paragraf-1-ledd-1">Departementet, eller den departementet delegerer oppgaven til, skal føre tilsyn med at loven med tilhørende forskrifter overholdes (tilsynsmyndigheten).</article></article><article class="legalArticle" data-lovdata-URL="LTI/lov/2017-05-22-29/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsynsmyndighetens adgang til virksomheten</span></h3><article class="legalP" id="kapittel-4-paragraf-2-ledd-1">Tilsynsmyndigheten skal til enhver tid ha uhindret adgang til ethvert sted som omfattes av loven. En representant for taubanevirksomheten har rett til, og kan pålegges, å være til stede under tilsynet. Tilsynsmyndigheten kan likevel bestemme at representanter for taubanevirksomheten ikke skal være til stede ved intervjuer av arbeidstakere hvis tilstedeværelsen ikke kan skje uten vesentlig ulempe, eller hvis formålet med tilsynet kan settes i fare.</article></article><article class="legalArticle" data-lovdata-URL="LTI/lov/2017-05-22-29/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Opplysningsplikt</span></h3><article class="legalP" id="kapittel-4-paragraf-3-ledd-1">Enhver som er underlagt tilsyn, skal uten hinder av taushetsplikt legge frem opplysninger som tilsynsmyndigheten mener er nødvendige for å kunne utføre tilsynet. Tilsynsmyndigheten kan bestemme i hvilken form opplysningene skal gis.</article></article><article class="legalArticle" data-lovdata-URL="LTI/lov/2017-05-22-29/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Pålegg om korrigerende tiltak</span></h3><article class="legalP" id="kapittel-4-paragraf-4-ledd-1">Ved forhold i strid med bestemmelser gitt i eller i medhold av denne loven, kan tilsynet gi pålegg om korrigerende tiltak. Ved utferdigelsen av pålegg skal det settes en frist for oppfyllelse. Samtidig med utferdigelsen av pålegg kan det fastsettes tvangsmulkt.</article></article><article class="legalArticle" data-lovdata-URL="LTI/lov/2017-05-22-29/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Pålegg om øyeblikkelig stans eller opphør av bruk</span></h3><article class="legalP" id="kapittel-4-paragraf-5-ledd-1">Tilsynsmyndigheten kan pålegge øyeblikkelig stans av driften helt eller delvis eller opphør av bruk med øyeblikkelig virkning dersom det avdekkes forhold som kan medføre fare for helse, miljø eller sikkerhet. Slikt pålegg kan gis uten forhåndsvarsel. Om nødvendig kan tilsynsmyndigheten kreve bistand av politiet for gjennomføring av pålegg om stans eller opphør av bruk.</article></article><article class="legalArticle" data-lovdata-URL="LTI/lov/2017-05-22-29/§17" data-name="§17" id="kapittel-4-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakekall av driftstillatelse</span></h3><article class="legalP" id="kapittel-4-paragraf-6-ledd-1">Tilsynsmyndigheten kan trekke tilbake driftstillatelse ved brudd på vilkår eller krav som er satt for taubanen.</article><article class="legalP" id="kapittel-4-paragraf-6-ledd-2">Tilsynsmyndigheten skal trekke tilbake driftstillatelsen dersom taubanevirksomheten går konkurs.</article><article class="legalP" id="kapittel-4-paragraf-6-ledd-3">Tilbakekall av driftstillatelse gjelder inntil taubanevirksomheten ved ny søknad kan dokumentere at det forhold som forårsaket tilbakekallet, er rettet og vilkårene for driftstillatelse for øvrig er oppfylt.</article></article><article class="legalArticle" data-lovdata-URL="LTI/lov/2017-05-22-29/§18" data-name="§18" id="kapittel-4-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tvangsmulkt</span></h3><article class="legalP" id="kapittel-4-paragraf-7-ledd-1">Tilsynsmyndigheten kan fastsette en tvangsmulkt dersom et pålegg ikke er oppfylt innen den fastsatte fristen. Tvangsmulkten kan varsles i pålegget. Tvangsmulkten starter når den fastsatte fristen er utløpt, og løper fram til pålegget er oppfylt.</article><article class="legalP" id="kapittel-4-paragraf-7-ledd-2">Tvangsmulktens størrelse skal beregnes ut fra hvor viktig det er at pålegget blir gjennomført, og hvilke kostnader det vil ha.</article><article class="legalP" id="kapittel-4-paragraf-7-ledd-3">Tvangsmulkt påløper ikke dersom etterlevelse blir umulig og årsaken til dette ikke ligger hos den ansvarlige.</article><article class="legalP" id="kapittel-4-paragraf-7-ledd-4">Tilsynsmyndigheten kan i særlige tilfeller redusere eller frafalle påløpt tvangsmulkt.</article><article class="legalP" id="kapittel-4-paragraf-7-ledd-5">Tvangsmulkt er tvangsgrunnlag for utlegg.</article></article><article class="legalArticle" data-lovdata-URL="LTI/lov/2017-05-22-29/§19" data-name="§19" id="kapittel-4-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overtredelsesgebyr</span></h3><article class="legalP" id="kapittel-4-paragraf-8-ledd-1">Tilsynsmyndigheten kan ilegge overtredelsesgebyr til en virksomhet som overtrer bestemmelser gitt i eller i medhold av denne loven.</article><article class="legalP" id="kapittel-4-paragraf-8-ledd-2">Når tilsynsmyndigheten skal avgjøre om et overtredelsesgebyr skal ilegges, og når sanksjonen skal utmåles, skal den særlig legge vekt på disse forholdene:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-8-ledd-2-punkt-1"><article class="legalP" id="kapittel-4-paragraf-8-ledd-2-punkt-1-ledd-1">overtredelsens grovhet og omfang</article></article></li><li data-li-identifier="b)" data-name="b)"><article class="listArticle" id="kapittel-4-paragraf-8-ledd-2-punkt-2"><article class="legalP" id="kapittel-4-paragraf-8-ledd-2-punkt-2-ledd-1">om overtrederen kunne forebygget overtredelsen ved retningslinjer, instruksjon, opplæring, kontroll eller andre tiltak</article></article></li><li data-li-identifier="c)" data-name="c)"><article class="listArticle" id="kapittel-4-paragraf-8-ledd-2-punkt-3"><article class="legalP" id="kapittel-4-paragraf-8-ledd-2-punkt-3-ledd-1">om overtredelsen er gjentatt</article></article></li><li data-li-identifier="d)" data-name="d)"><article class="listArticle" id="kapittel-4-paragraf-8-ledd-2-punkt-4"><article class="legalP" id="kapittel-4-paragraf-8-ledd-2-punkt-4-ledd-1">om overtrederen har eller kunne oppnådd noen fordel ved overtredelsen</article></article></li><li data-li-identifier="e)" data-name="e)"><article class="listArticle" id="kapittel-4-paragraf-8-ledd-2-punkt-5"><article class="legalP" id="kapittel-4-paragraf-8-ledd-2-punkt-5-ledd-1">overtrederens økonomiske evne.</article></article></li></ul></article><article class="legalP" id="kapittel-4-paragraf-8-ledd-3">Overtredelsesgebyret tilfaller statskassen.</article></article><article class="legalArticle" data-lovdata-URL="LTI/lov/2017-05-22-29/§20" data-name="§20" id="kapittel-4-paragraf-9"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Straff</span></h3><article class="legalP" id="kapittel-4-paragraf-9-ledd-1">Den som forsettlig eller uaktsomt bryter bestemmelser i eller i medhold av denne loven, straffes med bøter hvis forholdet ikke går under en strengere straffebestemmelse.</article><article class="legalP" id="kapittel-4-paragraf-9-ledd-2">Den som uaktsomt eller forsettlig overtrer forbudet i §§ 21 eller 22, straffes med bøter eller fengsel inntil ett år.</article></article></section><section class="section" data-name="kap5" id="kapittel-5" data-lovdata-URL="LTI/lov/2017-05-22-29/KAPITTEL_5"><h2>Kapittel 5. Ruspåvirkning, pliktavhold og testing av ruspåvirkning</h2><article class="legalArticle" data-lovdata-URL="LTI/lov/2017-05-22-29/§21" data-name="§21" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ruspåvirkning mv.</span></h3><article class="legalP" id="kapittel-5-paragraf-1-ledd-1">Ingen må føre eller forsøke å føre taubane eller utføre eller forsøke å utføre oppgaver knyttet til sikkerheten ved taubanen:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">med en alkoholkonsentrasjon i blodet som er større enn 0,2 promille, eller en alkoholmengde i kroppen som kan føre til så stor alkoholkonsentrasjon i blodet,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">med en større alkoholkonsentrasjon i utåndingsluft enn 0,1 milligram per liter luft,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">under påvirkning av et annet berusende eller bedøvende middel enn alkohol, eller</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">når sykdom, legemidler, tretthet eller lignende årsak gjør vedkommende uskikket til å utføre tjenesten på betryggende måte.</article></article></li></ul></article><article class="legalP" id="kapittel-5-paragraf-1-ledd-2">Overskrider konsentrasjonen i blodet av annet berusende eller bedøvende middel grenser fastsatt i forskrift gitt med hjemmel i vegtrafikkloven § 22 sjette ledd, eller en mengde slikt middel i kroppen som kan føre til så stor konsentrasjon av slikt middel i blodet, regnes han i alle tilfeller for påvirket etter første ledd bokstav c.</article><article class="legalP" id="kapittel-5-paragraf-1-ledd-3">Bruk av legemiddel i tråd med helsekrav og medisinske krav som er fastsatt i eller med hjemmel i vegtrafikkloven, skal ikke medføre at en person regnes som påvirket.</article><article class="legalP" id="kapittel-5-paragraf-1-ledd-4">Villfarelse med hensyn til alkoholkonsentrasjonens størrelse fritar ikke for straff. Det samme gjelder villfarelse med hensyn til størrelsen av konsentrasjonen av andre berusende eller bedøvende midler.</article><article class="legalP" id="kapittel-5-paragraf-1-ledd-5">Den som forbudet i første ledd gjelder for, må ikke nyte alkohol eller ta andre berusende eller bedøvende midler i de første seks timer etter at tjenesten er avsluttet når vedkommende forstår eller må forstå at det kan bli politietterforskning på grunn av utførelsen av tjenesten. Dette forbudet gjelder likevel ikke etter at blodprøve eller utåndingsprøve er tatt, eller politiet har avgjort at slik prøve ikke skal tas.</article></article><article class="legalArticle" data-lovdata-URL="LTI/lov/2017-05-22-29/§22" data-name="§22" id="kapittel-5-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Pliktavhold</span></h3><article class="legalP" id="kapittel-5-paragraf-2-ledd-1">Personell med oppgaver som kan påvirke sikkerheten på taubanen, må ikke bruke alkohol eller andre berusende eller bedøvende midler i tjenestetiden.</article><article class="legalP" id="kapittel-5-paragraf-2-ledd-2">Tjenestetiden omfatter tidsrommet fra den tid da personell i henhold til sine tjenesteplikter påbegynner sitt arbeid, og til det avsluttes. Forbudet gjelder også i et tidsrom av åtte timer før tjenestetiden begynner.</article></article><article class="legalArticle" data-lovdata-URL="LTI/lov/2017-05-22-29/§23" data-name="§23" id="kapittel-5-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Testing av ruspåvirkning</span></h3><article class="legalP" id="kapittel-5-paragraf-3-ledd-1">Politiet kan ta alkotest (foreløpig blåseprøve) og foreløpig test av om en person er påvirket av annet berusende eller bedøvende middel når det er grunn til å tro at personen har overtrådt bestemmelsene i § 21 eller § 22, eller personen med eller uten skyld er innblandet i en taubaneulykke eller taubanehendelse eller det blir krevd som ledd i kontroll av taubanevirksomheten.</article><article class="legalP" id="kapittel-5-paragraf-3-ledd-2">Dersom testresultatet eller andre forhold gir grunn til å tro at bestemmelsene i § 21 eller § 22 er overtrådt, kan politiet foreta særskilt undersøkelse av om det forekommer tegn eller symptomer på ruspåvirkning, og framstille personen for utåndingsprøve, blodprøve, spyttprøve og klinisk legeundersøkelse for å søke å fastslå påvirkningen. Slik framstilling skal i alminnelighet finne sted når personen nekter å medvirke til alkotest eller foreløpig test av om personen er påvirket av annet berusende eller bedøvende middel. Utåndingsprøve tas av politiet. Blodprøve og spyttprøve kan tas av lege, sykepleier, helsesekretær eller bioingeniør. Klinisk legeundersøkelse foretas når det er mistanke om påvirkning av andre midler enn alkohol eller andre særlige grunner taler for det.</article></article></section><section class="section" data-name="kap6" id="kapittel-6" data-lovdata-URL="LTI/lov/2017-05-22-29/KAPITTEL_6"><h2>Kapittel 6. Andre bestemmelser</h2><article class="legalArticle" data-lovdata-URL="LTI/lov/2017-05-22-29/§24" data-name="§24" id="kapittel-6-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Gebyr og avgift</span></h3><article class="legalP" id="kapittel-6-paragraf-1-ledd-1">Departementet kan kreve gebyrer for å behandle søknader om å få eller opprettholde tillatelser o.l. i eller i medhold av loven og for tilsyn som gjennomføres for å sikre at loven eller vedtak i medhold av loven blir fulgt. Gebyrene settes slik at de samlet ikke overstiger tilsynsmyndighetens kostnader med saksbehandlingen eller tilsynet.</article><article class="legalP" id="kapittel-6-paragraf-1-ledd-2">Departementet kan kreve gebyr som skal dekke kostnader knyttet til godkjenning av virksomheter etter § 4 andre ledd bokstav d) og godkjenning eller sertifisering av personell etter § 4 andre ledd bokstav e).</article><article class="legalP" id="kapittel-6-paragraf-1-ledd-3">Gebyret er tvangsgrunnlag for utlegg.</article><article class="legalP" id="kapittel-6-paragraf-1-ledd-4">Departementet kan fastsette en generell sektoravgift som skal dekke tilsynskostnadene til tilsynsmyndigheten dersom det ikke anses hensiktsmessig å pålegge den enkelte taubanevirksomhet gebyr direkte.</article></article><article class="legalArticle" data-lovdata-URL="LTI/lov/2017-05-22-29/§25" data-name="§25" id="kapittel-6-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Transportvilkår for rutegående taubane, tilbakehold mv.</span></h3><article class="legalP" id="kapittel-6-paragraf-2-ledd-1">Reglene i jernbaneloven §§ 7 og 7 a gjelder på samme måte for taubaner som driver ordinær persontransport, og som inngår i kollektivtransporttilbudet i et fylke.</article></article><article class="legalArticle" data-lovdata-URL="LTI/lov/2017-05-22-29/§26" data-name="§26" id="kapittel-6-paragraf-3"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Krav til naboeiendommer</span></h3><article class="legalP" id="kapittel-6-paragraf-3-ledd-1">Det er forbudt å oppføre en bygning eller annen installasjon, plante, grave ut eller fylle opp innenfor 20 meter regnet fra taubanens midtlinje. Dette gjelder ikke om det foreligger en avtale med taubanevirksomheten eller annet følger av reguleringsplanen.</article><article class="legalP" id="kapittel-6-paragraf-3-ledd-2">Taubanevirksomheten kan pålegge eieren av eller rettighetshaveren til en naboeiendom å fjerne trær og annen vegetasjon innenfor 20-metersgrensen etter første ledd dersom hensynet til taubanens eller omgivelsenes sikkerhet krever det. Hvis pålegget ikke følges, kan taubanevirksomheten selv fjerne vegetasjonen.</article><article class="legalP" id="kapittel-6-paragraf-3-ledd-3">Eieren eller rettighetshaveren har krav på vederlag etter skjønn for skader og ulemper som følger av tiltakene i andre ledd, og for eventuelle utgifter knyttet til dette.</article></article><article class="legalArticle" data-lovdata-URL="LTI/lov/2017-05-22-29/§27" data-name="§27" id="kapittel-6-paragraf-4"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Fjerning av taubane</span></h3><article class="legalP" id="kapittel-6-paragraf-4-ledd-1">Taubaner som ikke lenger er i drift, skal fjernes.</article><article class="legalP" id="kapittel-6-paragraf-4-ledd-2">Taubanevirksomheten som har eller hadde den siste driftstillatelsen for taubanen, er sammen med eieren solidarisk ansvarlig for fjerningen.</article><article class="legalP" id="kapittel-6-paragraf-4-ledd-3">Departementet kan fjerne taubanen for taubanevirksomhetens eller eierens regning og risiko hvis den ikke er fjernet innen en fastsatt frist. Utgiftene til fjerning er tvangsgrunnlag for utlegg.</article></article><article class="legalArticle" data-lovdata-URL="LTI/lov/2017-05-22-29/§28" data-name="§28" id="kapittel-6-paragraf-5"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ekspropriasjon</span></h3><article class="legalP" id="kapittel-6-paragraf-5-ledd-1">Departementet kan gi tillatelse til ekspropriasjon av nødvendig grunn og rettigheter for anleggelse av taubane.</article><article class="legalP" id="kapittel-6-paragraf-5-ledd-2">Ved ekspropriasjon av nødvendig grunn og rettigheter for anleggelse av taubane gjelder reglene i lov 23. oktober 1959 om oreigning av fast eiendom og lov 6. april 1984 nr. 17 om vederlag ved oreigning av fast eiendom.</article></article></section><section class="section" data-name="kap7" id="kapittel-7" data-lovdata-URL="LTI/lov/2017-05-22-29/KAPITTEL_7"><h2>Kapittel 7. Avsluttende bestemmelser</h2><article class="legalArticle" data-lovdata-URL="LTI/lov/2017-05-22-29/§29" data-name="§29" id="kapittel-7-paragraf-1"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Loven gjelder fra det tidspunktet Kongen bestemmer.</article></article><article class="legalArticle" data-lovdata-URL="LTI/lov/2017-05-22-29/§30" data-name="§30" id="kapittel-7-paragraf-2"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Opphevelse og endringer i andre lover</span></h3><article class="legalP" id="kapittel-7-paragraf-2-ledd-1">Fra det tidspunktet loven trer i kraft, oppheves lov 14. juni 1912 nr. 1 om taugbaner og løipestrenger.</article><article class="legalP" id="kapittel-7-paragraf-2-ledd-2">Fra det samme tidspunktet skal lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. § 12 lyde:</article><article class="futureLegalArticle" data-name="§12" id="kapittel-7-paragraf-2-foreslåttparagraf-1"><span class="futureLegalArticleHeader">§ 12. <span class="legalArticleTitle">(Tilsyn med omsetning av samtrafikkomponenter m.v.)</span></span><article class="legalP" id="kapittel-7-paragraf-2-foreslåttparagraf-1-ledd-1">Tilsynsmyndigheten kan pålegge den som bringer i omsetning en samtrafikkomponent, å begrense anvendelsesområdet, forby bruk eller tilbakekalle samtrafikkomponenten fra markedet dersom det foreligger risiko for at samtrafikkomponenten ikke oppfyller de grunnleggende kravene. Enhver plikter å gi tilsynsmyndigheten de opplysninger den krever for å få utført sine oppgaver, samt for samme formål å gi tilsynsmyndigheten adgang til lokaler og utstyr knyttet til samtrafikkomponent.</article><article class="legalP" id="kapittel-7-paragraf-2-foreslåttparagraf-1-ledd-2">Departementet kan gi nærmere forskrifter om tilsyn med omsetning av samtrafikkomponenter.</article></article> <article class="defaultP" margin-top="true">Fra det samme tidspunktet skal lov 23. oktober 1959 nr. 3 om oreigning av fast eigedom § 30 nr. 1 oppheves.</article></article><article class="legalArticle" data-lovdata-URL="LTI/lov/2017-05-22-29/§31" data-name="§31" id="kapittel-7-paragraf-3"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Overgangsbestemmelser</span></h3><article class="legalP" id="kapittel-7-paragraf-3-ledd-1">Forskrifter og vedtak gitt i medhold av bestemmelser i lov 14. juni 1912 nr. 1 om taugbaner og løipestrenger gjelder i den utstrekning de ikke strider mot loven her eller forskrifter fastsatt med hjemmel i lov.</article></article></section></main></body></html>