<!DOCTYPE html><html lang="no"><head><title>Instruks fra Mattilsynet ved Hovedkontoret til Debio og det regionale Mattilsynet for utøving av delegert myndighet etter økologiforskriften</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-03-18-357</dd><dt class="dokid">DokumentID</dt><dd class="dokid">LTI/forskrift/2017-03-18-357</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2017-03-18</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-11-22-1369</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2017-03-18-355/§20</li><li>forskrift/2017-03-18-356</li></ul></dd><dt class="dateOfPublication">Kunngjort</dt><dd class="dateOfPublication">2017-03-22 15:30</dd><dt class="journalNumber">Journalnummer</dt><dd class="journalNumber">2017-0283</dd><dt class="titleShort">Korttittel</dt><dd class="titleShort">Instruks fra til Debio mv. etter økologiforskriften</dd><dt class="title">Tittel</dt><dd class="title">Instruks fra Mattilsynet ved Hovedkontoret til Debio og det regionale Mattilsynet for utøving av delegert myndighet etter økologiforskriften</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet ved Hovedkontoret 18. mars 2017 med hjemmel i forskrift 18. mars 2017 nr. 355 om økologisk produksjon og merking av økologiske landbruksprodukter, akvakulturprodukter, næringsmidler og fôr (økologiforskriften) § 20 og delegeringsvedtak 18. mars 2017 nr. 356.</dd><dt class="refid">RefID</dt><dd class="refid">forskrift/2017-03-18-357</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks fra Mattilsynet ved Hovedkontoret til Debio og det regionale Mattilsynet for utøving av delegert myndighet etter økologiforskriften<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-03-18-357" id="dokument"><h1>Instruks fra Mattilsynet ved Hovedkontoret til Debio og det regionale Mattilsynet for utøving av delegert myndighet etter økologiforskriften</h1><section class="section" data-name="kapI" id="kapittel-1" data-lovdata-URL="LTI/forskrift/2017-03-18-357/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Myndigheten delegert til Debio og myndigheten delegert fra Mattilsynet ved Hovedkontoret til det regionale Mattilsynet, skal utøves i samsvar med følgende instruks:</article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Debio</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1</span><span class="miscHeadline"><i>Bruk av sanksjoner og virkemidler</i></span><article class="legalP" id="kapittel-1-punkt-2-ledd-1">Dersom det konstateres overtredelser av bestemmelsene i økologiforskriften kan Debio i enkeltvedtak påby at henvisninger til økologisk produksjonsmetode skal fjernes fra det aktuelle produktet, partiet eller hele produksjonen.</article><article class="legalP" id="kapittel-1-punkt-2-ledd-2">Dersom det konstateres klare eller gjentatte overtredelser av bestemmelsene i økologiforskriften eller overtredelser av bestemmelsene i forskriften som kan ha langvarig virkning, kan Debio i enkeltvedtak forby virksomheten å markedsføre produkter med henvisning til økologisk produksjonsmetode for en periode på opptil to år. Produktene kan likevel markedsføres uten henvisning til økologisk produksjonsmetode.</article><article class="legalP" id="kapittel-1-punkt-2-ledd-3">Overtredelse av bestemmelsene i økologiforskriften og vedtak gitt i medhold av forskriften er straffbart etter matloven § 28.</article><article class="legalP" id="kapittel-1-punkt-2-ledd-4">Debio kan også som ledd i sin saksbehandling i enkeltvedtak avslå en søknad om tilknytning til kontrollordningen, nekte fornyelse eller utvidelse av godkjenningen til en allerede tilknyttet virksomhet og kreve ny omleggings- eller karenstid dersom vilkårene for å være tilknyttet kontrollordningen ikke er til stede.</article><article class="legalP" id="kapittel-1-punkt-2-ledd-5">Dersom leverandøren ikke oppfyller kravene i økologiforskriften § 3 jf. forordning nr. 889/2008 artikkel 50 nr. 1, kan Debio treffe vedtak etter artikkel 50 nr. 2 om å avvise en leverandørs søknad om registrering eller slette en allerede godkjent registrering. I slike tilfeller kan det eventuelt også settes frister for retting av feilene slik at godkjenning kan gis på et senere tidspunkt.</article><article class="legalP" id="kapittel-1-punkt-2-ledd-6">Kravene i økologiforskriften gjelder som frivillig tillegg til andre krav som stilles til virksomhetene i øvrig regelverk som håndheves av Mattilsynet eller Fiskeridirektoratet, for eksempel om hygiene, helse, velferd, merking og miljøovervåking. Et grunnvilkår som må være oppfylt for at en virksomhet skal kunne drive økologisk produksjon eller markedsføre produkter som økologiske mv. er derfor at virksomheten overholder alle de krav som stilles i øvrig obligatorisk regelverk. Dersom Debio ved inspeksjon i en virksomhet oppdager forhold som kan tenkes å være overtredelser av øvrig regelverk som håndheves av Mattilsynet eller av Fiskeridirektoratet, skal Debio varsle henholdsvis det regionale Mattilsynet i det aktuelle området eller Fiskeridirektoratet om dette skriftlig. I et slikt tilfelle kan ikke virksomheten godkjennes for økologisk produksjon mv. før det er avklart om virksomheten overholder kravene i det øvrige obligatoriske regelverket.</article><article class="legalP" id="kapittel-1-punkt-2-ledd-7">Dersom Debios påbud og forbud mv. jf. ovenfor ikke etterfølges, og det skulle bli nødvendig med en opptrapping av virkemiddelbruken overfor virksomheten, skal saken oversendes til det regionale Mattilsynet i det aktuelle området for oppfølging.</article></article><article class="marginIdArticle" id="kapittel-1-punkt-3"><span class="data-marginOriginalId">1.2</span><span class="miscHeadline"><i>Debio som kontrollorgan og saksforbereder for Mattilsynet</i></span><article class="legalP" id="kapittel-1-punkt-3-ledd-1">Når Debio fører tilsyn og fatter vedtak etter økologiforskriften er Debio å anse som et forvaltningsorgan, og pålegges derfor å følge bestemmelsene i forvaltningsloven, offentleglova og alminnelige forvaltningsmessige prinsipper. Dette omfatter også plikt til å veilede om kontrollordningen.</article><article class="legalP" id="kapittel-1-punkt-3-ledd-2">Debio skal også motta og saksforberede henvendelser der Mattilsynet skal avgjøre saken og oversende en begrunnet innstilling til Mattilsynet sammen med kopier av de relevante dokumenter i saken. Debio skal for øvrig gi råd og bistand til Mattilsynet i det løpende arbeidet på økologiområdet nasjonalt og internasjonalt.</article><article class="legalP" id="kapittel-1-punkt-3-ledd-3">Ved usikkerhet om tolkningen av økologiregelverket, delegeringsvedtaket med eventuelle tilhørende instrukser og avtaler skal Debio ta kontakt med Mattilsynet.</article></article><article class="marginIdArticle" id="kapittel-1-punkt-4"><span class="data-marginOriginalId">1.3</span><span class="miscHeadline"><i>Informasjonsutveksling mellom Debio og Mattilsynet</i></span><article class="legalP" id="kapittel-1-punkt-4-ledd-1">Når en virksomhet mister hele eller deler av godkjenningen på grunn av regelverksbrudd, skal Debio informere Mattilsynet innen 3 virkedager. En oversikt over alle innmeldte og utmeldte virksomheter skal rapporteres til Mattilsynet kvartalsvis.</article><article class="legalP" id="kapittel-1-punkt-4-ledd-2">Når Debio finner avvik som fører til en sanksjon som påvirker produktenes økologiske status, det vil si påbud om fjerning av merking, forbud mot markedsføring, vedtak om å ikke fornye av godkjenning og tilbakestilling til konvensjonell status, skal Debio uten opphold informere Mattilsynet. Dette innebærer at Debio skal varsle Mattilsynet innen 24 timer etter at vedtak om avvik ble fattet. En liste over tilfeller av avvik i kategorien «mindre avvik» rapporteres til Mattilsynet kvartalsvis.</article><article class="legalP" id="kapittel-1-punkt-4-ledd-3">Årlig rapportering i henhold til kommisjonens forordning (EF) nr. 889/2008 art. 93 skal sendes til Statistisk sentralbyrå med kopi til Mattilsynet innen 15. juni. Årlig rapportering i henhold til kommisjonens forordning (EF) nr. 889/2008 art. 54 om tillatelser for bruk av ikke-økologisk frø og vegetativt formeringsmateriale, skal sendes til Mattilsynet innen 15. mars.</article><article class="legalP" id="kapittel-1-punkt-4-ledd-4">Debio skal publisere en oppdatert liste med navn og adresser til alle virksomheter som er med i kontrollordningen på sine hjemmesider.</article><article class="legalP" id="kapittel-1-punkt-4-ledd-5">Debio skal oversende prosedyren for risikovurdering av virksomheter til Mattilsynet innen 1. februar hvert år.</article></article><article class="marginIdArticle" id="kapittel-1-punkt-5"><span class="data-marginOriginalId">2.</span><span class="miscHeadline"><i>Det regionale Mattilsynet</i></span></article><article class="marginIdArticle" id="kapittel-1-punkt-6"><span class="data-marginOriginalId">2.1</span><span class="miscHeadline"><i>Oppfølging av saker der Debios påbud eller forbud mv. ikke etterkommes av virksomhetene</i></span><article class="legalP" id="kapittel-1-punkt-6-ledd-1">Som nevnt ovenfor i punkt 1.1 skal det regionale Mattilsynet i de aktuelle områder etter anmodning fra Debio overta oppfølgingen av saker der Debios bruk av sanksjoner og virkemidler ikke etterkommes av virksomheten. Det regionale Mattilsynet skal også etter anmodning fra Debio ta stilling til om en virksomhet skal anmeldes til politiet for spesielt grove overtredelser av bestemmelsene i økologiforskriften</article></article><article class="marginIdArticle" id="kapittel-1-punkt-7"><span class="data-marginOriginalId">2.2</span><span class="miscHeadline"><i>Oppfølging av saker overfor virksomheter som ikke er og kanskje heller ikke skal være tilknyttet kontrollordningen</i></span><article class="legalP" id="kapittel-1-punkt-7-ledd-1">Det regionale Mattilsynet skal også følge opp saker om uriktig henvisning til økologisk produksjonsmetode dersom de ved tilsyn oppdager økologisk merking i virksomheter som ikke er tilknyttet kontrollordningen og derfor ikke blir kontrollert av Debio.</article><article class="legalP" id="kapittel-1-punkt-7-ledd-2">Storkjøkkenvirksomheter er ikke omfattet av virkeområdet for økologiforskriften. Videre er enkelte detaljister unntatt fra plikten til å være tilknyttet kontrollordningen etter økologiforskriften. Saker om uriktig henvisning til økologiske produksjonsmetode i slike virksomheter, følges derfor opp av det regionale Mattilsynet og ikke av Debio. Ettersom storkjøkkenvirksomhet ikke er omfattet av økologiforskriften, skal saker om uriktig henvisning til den økologiske produksjonsmetoden i slike virksomheter, følges opp etter matinformasjonsforskriften, jf. matinformasjonsforordningen artikkel 7 om villedende merking.</article><article class="legalP" id="kapittel-1-punkt-7-ledd-3">Dersom det regionale Mattilsynet oppdager at andre virksomheter omfattet av økologiforskriften enn dem nevnt over bruker henvisning til økologisk produksjonsmetode uten å være tilknyttet kontrollordningen, skal det sendes skriftlig varsel til Debio, som kan ta kontakt med virksomhetene med sikte på eventuell tilknytning til kontrollordningen.</article></article><article class="marginIdArticle" id="kapittel-1-punkt-8"><span class="data-marginOriginalId">2.3</span><article class="legalP" id="kapittel-1-punkt-8-ledd-1"><i>Gi nødvendige opplysninger og bistand dersom Debio trenger dette for å kunne ta stilling til om en virksomhet kan godkjennes for økologisk produksjon mv</i>.</article><article class="legalP" id="kapittel-1-punkt-8-ledd-2">Det regionale Mattilsynet skal etter anmodning fra Debio gi nødvendige opplysninger og yte nødvendig bistand dersom Debio trenger dette for å kunne ta stilling til om en virksomhet kan godkjennes for økologisk produksjon eller markedsføring mv. av økologiske produkter, jf. ovenfor i punkt 1.1.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-03-18-357/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Instruksen trer i kraft straks. Samtidig oppheves instruks 22. november 2005 nr. 1369 fra Mattilsynet ved Hovedkontoret til Debio og det regionale Mattilsynet for utøving av delegert myndighet etter økologiforskriften og forskrift om økologisk akvakultur.</article></section></main></body></html>