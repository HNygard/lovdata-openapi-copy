<!DOCTYPE html><html lang="no"><head><title>Lov om endringer i opplæringslova og friskolelova (skolemiljø)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-09-38</dd><dt class="dokid">DokumentID</dt><dd class="dokid">LTI/lov/2017-06-09-38</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1998-07-17-61</li><li>lov/2003-07-04-84</li></ul></dd><dt class="legalArea">Rettsområde</dt><dd class="legalArea"><ul><li>Skoler, universiteter og forskning &gt; Skoler. Privatskoler</li></ul></dd><dt class="dateOfPublication">Kunngjort</dt><dd class="dateOfPublication">2017-06-09 14:15</dd><dt class="journalNumber">Journalnummer</dt><dd class="journalNumber">2017-0504</dd><dt class="titleShort">Korttittel</dt><dd class="titleShort">Endringslov til opplæringslova og friskolelova</dd><dt class="title">Tittel</dt><dd class="title">Lov om endringer i opplæringslova og friskolelova (skolemiljø)</dd><dt class="miscInformation">Annet om dokumentet</dt><dd class="miscInformation">Prop.57 L (2016–2017), Innst.302 L (2016–2017), Lovvedtak 82 (2016–2017). Stortingets første og andre gangs behandling hhv. 22. og 29. mai 2017. Fremmet av Kunnskapsdepartementet.</dd><dt class="refid">RefID</dt><dd class="refid">lov/2017-06-09-38</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i opplæringslova og friskolelova (skolemiljø)<ul class="tocSubUl"><li>I<ul class="tocSubUl"><li>§ 9 A-1. Verkeområde for kapitlet</li><li>§ 9 A-2. Retten til eit trygt og godt skolemiljø</li><li>§ 9 A-3. Nulltoleranse og systematisk arbeid</li><li>§ 9 A-4. Aktivitetsplikt for å sikre at elevar har eit trygt og godt psykososialt skolemiljø</li><li>§ 9 A-5. Skjerpa aktivitetsplikt dersom ein som arbeider på skolen, krenkjer ein elev</li><li>§ 9 A-6. Fylkesmannen si handheving av aktivitetsplikta i enkeltsaker</li><li>§ 9 A-7. Det fysiske miljøet</li><li>§ 9 A-8. Elevdeltaking i arbeidet med skolemiljøet</li><li>§ 9 A-9. Informasjonsplikt og rett til å uttale seg</li><li>§ 9 A-10. Ordensreglement</li><li>§ 9 A-11. Bortvising</li><li>§ 9 A-12. Tvangsmulkt</li><li>§ 9 A-13. Straffansvar</li><li>§ 9 A-14. Erstatningsansvar og bevisbyrde</li><li>§ 9 A-15. Forskrift om skolemiljøet</li></ul></li><li>II<ul class="tocSubUl"><li>§ 3-9. Ordensreglement</li><li>§ 3-10. Bortvising</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2017-06-09-38" id="dokument"><h1>Lov om endringer i opplæringslova og friskolelova (skolemiljø)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juli 1998 nr. 61 om grunnskolen og den vidaregåande opplæringa (opplæringslova).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 4. juli 2003 nr. 84 om frittståande skolar (friskolelova).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2017-06-09-38/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juli 1998 nr. 61 om grunnskolen og den vidaregåande opplæringa gjøres følgende endringer:</article> <article class="defaultP" margin-top="true">§ 2-9 oppheves.</article> <article class="defaultP" margin-top="true">§ 2-10 oppheves.</article> <article class="defaultP" margin-top="true">§ 2-12 tredje ledd skal lyde:</article><article class="legalP" id="kapittel-1-ledd-2">For private grunnskolar gjeld også §§ 2-2, 2-5 første, andre, tredje og sjette ledd, 2-11, 8-2, 9-1, 9-2, 9-3, 9-4, 9-5, 9-6, kapittel 9 A, §§ 10-1, 10-2, 10-6, 10-6a, 10-9, 11-1, 11-2, 11-4, 11-7, 11-10, 13-3b, 13-7a, 13-10, 14-1, 14-4, 15-3 og 15-4.</article> <article class="defaultP" margin-top="true">§ 3-7 oppheves.</article> <article class="defaultP" margin-top="true">§ 3-8 oppheves.</article> <article class="defaultP" margin-top="true">§ 4-6 femte ledd oppheves. Nåværende sjette til niende ledd blir femte til åttende ledd.</article> <article class="defaultP" margin-top="true">§ 4-6 femte ledd skal lyde:</article><article class="legalP" id="kapittel-1-ledd-3">Før det blir gjort vedtak om heving etter krav frå lærebedrifta, skal lærlingen, praksisbrevkandidaten eller lærekandidaten kunne forklare seg munnleg for den som skal gjere vedtaket.</article> <article class="defaultP" margin-top="true">Kapittel 9a skal lyde:</article><span class="futuretitle" id="kapittel-1-foreslåttittel-1">Kapittel 9 A Elevane sitt skolemiljø</span><article class="futureLegalArticle" data-name="§9A-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9 A-1</span>. <span class="legalArticleTitle">Verkeområde for kapitlet</span></span><article class="legalP" id="kapittel-1-foreslåttparagraf-1-ledd-1">Kapitlet her gjeld for elevar i grunnskolen og den vidaregåande skolen. Kapitlet gjeld òg for elevar som deltek i leksehjelpordningar og i skolefritidsordningar, med unntak av §§ 9 A-10 og 9 A-11.</article></article><article class="futureLegalArticle" data-name="§9A-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9 A-2</span>. <span class="legalArticleTitle">Retten til eit trygt og godt skolemiljø</span></span><article class="legalP" id="kapittel-1-foreslåttparagraf-2-ledd-1">Alle elevar har rett til eit trygt og godt skolemiljø som fremjar helse, trivsel og læring.</article></article><article class="futureLegalArticle" data-name="§9A-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 9 A-3</span>. <span class="legalArticleTitle">Nulltoleranse og systematisk arbeid</span></span><article class="legalP" id="kapittel-1-foreslåttparagraf-3-ledd-1">Skolen skal ha nulltoleranse mot krenking som mobbing, vald, diskriminering og trakassering.</article><article class="legalP" id="kapittel-1-foreslåttparagraf-3-ledd-2">Skolen skal arbeide kontinuerleg og systematisk for å fremje helsa, miljøet og tryggleiken til elevane, slik at krava i eller i medhald av kapitlet blir oppfylte. Rektor har ansvaret for at dette blir gjort.</article></article><article class="futureLegalArticle" data-name="§9A-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 9 A-4</span>. <span class="legalArticleTitle">Aktivitetsplikt for å sikre at elevar har eit trygt og godt psykososialt skolemiljø</span></span><article class="legalP" id="kapittel-1-foreslåttparagraf-4-ledd-1">Alle som arbeider på skolen, skal følgje med på om elevane har eit trygt og godt skolemiljø, og gripe inn mot krenking som mobbing, vald, diskriminering og trakassering dersom det er mogleg.</article><article class="legalP" id="kapittel-1-foreslåttparagraf-4-ledd-2">Alle som arbeider på skolen, skal varsle rektor dersom dei får mistanke om eller kjennskap til at ein elev ikkje har eit trygt og godt skolemiljø. Rektor skal varsle skoleeigaren i alvorlege tilfelle.</article><article class="legalP" id="kapittel-1-foreslåttparagraf-4-ledd-3">Ved mistanke om eller kjennskap til at ein elev ikkje har eit trygt og godt skolemiljø, skal skolen snarast undersøkje saka.</article><article class="legalP" id="kapittel-1-foreslåttparagraf-4-ledd-4">Når ein elev seier at skolemiljøet ikkje er trygt og godt, skal skolen så langt det finst eigna tiltak sørgje for at eleven får eit trygt og godt skolemiljø. Det same gjeld når ei undersøking viser at ein elev ikkje har eit trygt og godt skolemiljø.</article><article class="legalP" id="kapittel-1-foreslåttparagraf-4-ledd-5">Skolen skal sørgje for at involverte elevar blir høyrde. Kva som er best for elevane, skal vere eit grunnleggjande omsyn i skolen sitt arbeid.</article><article class="legalP" id="kapittel-1-foreslåttparagraf-4-ledd-6">Skolen skal lage ein skriftleg plan når det skal gjerast tiltak i ei sak. I planen skal det stå<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-6-punkt-1"><article class="legalP" id="kapittel-1-foreslåttparagraf-4-ledd-6-punkt-1-ledd-1">kva problem tiltaka skal løyse</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-6-punkt-2"><article class="legalP" id="kapittel-1-foreslåttparagraf-4-ledd-6-punkt-2-ledd-1">kva tiltak skolen har planlagt</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-ledd-6-punkt-3"><article class="legalP" id="kapittel-1-foreslåttparagraf-4-ledd-6-punkt-3-ledd-1">når tiltaka skal gjennomførast</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-4-ledd-6-punkt-4"><article class="legalP" id="kapittel-1-foreslåttparagraf-4-ledd-6-punkt-4-ledd-1">kven som er ansvarleg for gjennomføringa av tiltaka</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-4-ledd-6-punkt-5"><article class="legalP" id="kapittel-1-foreslåttparagraf-4-ledd-6-punkt-5-ledd-1">når tiltaka skal evaluerast.</article></article></li></ul></article><article class="legalP" id="kapittel-1-foreslåttparagraf-4-ledd-7">Skolen skal dokumentere kva som blir gjort for å oppfylle aktivitetsplikta etter første til femte ledd.</article></article><article class="futureLegalArticle" data-name="§9A-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 9 A-5</span>. <span class="legalArticleTitle">Skjerpa aktivitetsplikt dersom ein som arbeider på skolen, krenkjer ein elev</span></span><article class="legalP" id="kapittel-1-foreslåttparagraf-5-ledd-1">Dersom ein som arbeider på skolen, får mistanke om eller kjennskap til at ein annan som arbeider på skolen, utset ein elev for krenking som mobbing, vald, diskriminering og trakassering, skal vedkommande straks varsle rektor. Rektor skal varsle skoleeigaren. Dersom det er ein i leiinga ved skolen som står bak krenkinga, skal skoleeigaren varslast direkte av den som fekk mistanke om eller kjennskap til krenkinga. Undersøking og tiltak etter § 9 A-4 tredje og fjerde ledd skal setjast i verk straks.</article></article><article class="futureLegalArticle" data-name="§9A-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 9 A-6</span>. <span class="legalArticleTitle">Fylkesmannen si handheving av aktivitetsplikta i enkeltsaker</span></span><article class="legalP" id="kapittel-1-foreslåttparagraf-6-ledd-1">Dersom ein elev ikkje har eit trygt og godt skolemiljø, kan eleven eller foreldra melde saka til Fylkesmannen etter at saka er teken opp med rektor.</article><article class="legalP" id="kapittel-1-foreslåttparagraf-6-ledd-2">Fylkesmannen skal avgjere om aktivitetsplikta etter §§ 9 A-4 og 9 A-5 er oppfylt. Dersom saka ikkje er teken opp med rektor, eller om det er under ei veke sidan ho vart teken opp, skal Fylkesmannen avvise saka, med mindre særlege grunnar gjer dette urimeleg. Det same gjeld dersom saka ikkje gjeld skolemiljøet på skolen der eleven går når saka blir meldt til Fylkesmannen.</article><article class="legalP" id="kapittel-1-foreslåttparagraf-6-ledd-3">Skolen og skoleeigaren skal utan hinder av lovfesta teieplikt leggje fram alle opplysningar som Fylkesmannen meiner må til for å greie ut saka. Fylkesmannen skal sørgje for at involverte elevar blir høyrde. Kva som er best for elevane, skal vere eit grunnleggjande omsyn i Fylkesmannen si saksbehandling.</article><article class="legalP" id="kapittel-1-foreslåttparagraf-6-ledd-4">Kjem Fylkesmannen til at skolen ikkje har oppfylt aktivitetsplikta etter §§ 9 A-4 og 9 A-5, kan Fylkesmannen vedta kva skolen skal gjere for å sørgje for at eleven får eit trygt og godt skolemiljø. Det skal setjast ein frist for gjennomføringa av vedtaket, og Fylkesmannen skal følgje opp saka. Fylkesmannen kan vedta reaksjonar etter skolen sitt ordensreglement, jf. § 9 A-10, eller at ein elev skal byte skole, jf. § 8-1 fjerde ledd.</article><article class="legalP" id="kapittel-1-foreslåttparagraf-6-ledd-5">Avgjerda til Fylkesmannen er eit enkeltvedtak og kan påklagast etter reglane i forvaltningsloven. Skoleeigaren har ikkje klagerett.</article></article><article class="futureLegalArticle" data-name="§9A-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 9 A-7</span>. <span class="legalArticleTitle">Det fysiske miljøet</span></span><article class="legalP" id="kapittel-1-foreslåttparagraf-7-ledd-1">Skolane skal planleggjast, byggjast, tilretteleggjast og drivast slik at det blir teke omsyn til tryggleiken, helsa, trivselen og læringa til elevane.</article><article class="legalP" id="kapittel-1-foreslåttparagraf-7-ledd-2">Det fysiske miljøet i skolen skal vere i samsvar med dei faglege normene som fagmyndigheitene til kvar tid tilrår. Dersom enkelte miljøtilhøve avvik frå desse normene, må skolen kunne dokumentere at miljøet likevel har tilfredsstillande verknad for helsa, trivselen og læringa til elevane.</article><article class="legalP" id="kapittel-1-foreslåttparagraf-7-ledd-3">Alle elevar har rett til ein arbeidsplass som er tilpassa behova deira. Skolen skal innreiast slik at det blir teke omsyn til dei elevane ved skolen som har funksjonshemmingar.</article><article class="legalP" id="kapittel-1-foreslåttparagraf-7-ledd-4">Dersom ein elev eller forelder eller eit av råda eller utvala ved skolen der desse er representerte, ber om tiltak for å rette på fysiske miljøtilhøve, skal skolen snarast mogleg behandle saka etter reglane om enkeltvedtak i forvaltningsloven. Om skolen ikkje innan rimeleg tid har teke stilling til saka, vil det likevel kunne klagast etter føresegnene i forvaltningsloven som om det var gjort enkeltvedtak.</article></article><article class="futureLegalArticle" data-name="§9A-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 9 A-8</span>. <span class="legalArticleTitle">Elevdeltaking i arbeidet med skolemiljøet</span></span><article class="legalP" id="kapittel-1-foreslåttparagraf-8-ledd-1">Elevane skal få ta del i planlegginga og gjennomføringa av arbeidet for eit trygt og godt skolemiljø.</article><article class="legalP" id="kapittel-1-foreslåttparagraf-8-ledd-2">Elevrådet kan oppnemne representantar til å vareta elevane sine interesser overfor skolen og styresmaktene i skolemiljøsaker. Dersom det finst eit arbeidsmiljøutval eller liknande organ ved skolen, kan elevane møte med opp til to representantar når utvalet behandlar saker som gjeld skolemiljøet. Representantane skal bli kalla inn til møta med talerett og rett til å få meininga si protokollert. Dei skal ikkje vere til stades når utvalet behandlar saker som inneheld opplysningar som er omfatta av lovfesta teieplikt.</article><article class="legalP" id="kapittel-1-foreslåttparagraf-8-ledd-3">Representantane skal få den informasjonen dei treng, men ikkje opplysningar som er omfatta av lovfesta teieplikt. I den mon det trengst, har dei rett til opplæring for å skjøtte oppgåvene og fritak frå undervisninga.</article></article><article class="futureLegalArticle" data-name="§9A-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9 A-9</span>. <span class="legalArticleTitle">Informasjonsplikt og rett til å uttale seg</span></span><article class="legalP" id="kapittel-1-foreslåttparagraf-9-ledd-1">Skolen skal informere elevane og foreldra om rettane i dette kapitlet. Skolane skal òg informere om aktivitetsplikta etter §§ 9 A-4 og 9 A-5 og om høvet til å melde saka til Fylkesmannen etter § 9 A-6.</article><article class="legalP" id="kapittel-1-foreslåttparagraf-9-ledd-2">Dersom skolen finn ut at noko ved skolemiljøet kan skade helsa til elevane, skal elevane og foreldra snarast mogleg varslast om det.</article><article class="legalP" id="kapittel-1-foreslåttparagraf-9-ledd-3">Samarbeidsutvalet, skoleutvalet, skolemiljøutvalet, elevrådet og foreldra skal haldast informerte om alt som er viktig for skolemiljøet, og så tidleg som mogleg takast med i arbeidet med skolemiljøtiltak. Dei har rett til innsyn i all dokumentasjon som gjeld det systematiske arbeidet for eit trygt og godt skolemiljø, og har rett til å uttale seg og komme med framlegg i alle saker som er viktige for skolemiljøet.</article></article><article class="futureLegalArticle" data-name="§9A-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 9 A-10</span>. <span class="legalArticleTitle">Ordensreglement</span></span><article class="legalP" id="kapittel-1-foreslåttparagraf-10-ledd-1">Kommunen skal gi forskrift om ordensreglement for den enkelte grunnskole, og fylkeskommunen skal gi forskrift om ordensreglement for den enkelte vidaregåande skole.</article><article class="legalP" id="kapittel-1-foreslåttparagraf-10-ledd-2">Reglementet skal gi reglar om rettane og pliktene til elevane så langt dei ikkje er fastsette i lov eller på annan måte. Reglementet skal innehalde reglar om orden og oppførsel, om kva tiltak som kan nyttast mot elevar som bryt reglementet, og om korleis slike saker skal behandlast.</article><article class="legalP" id="kapittel-1-foreslåttparagraf-10-ledd-3">Skolen kan berre nytte tiltak som er fastsette i ordensreglementet. Tiltaka skal ikkje innebere fysisk refsing eller anna krenkjande behandling. Før det blir teke avgjerd om tiltak, har eleven rett til å forklare seg munnleg for den som skal ta avgjerda.</article><article class="legalP" id="kapittel-1-foreslåttparagraf-10-ledd-4">Ordensreglementet skal gjerast kjent for elevane og foreldra. Kravet i forvaltningsloven § 38 første ledd bokstav c om kunngjering i Norsk Lovtidend gjeld ikkje.</article></article><article class="futureLegalArticle" data-name="§9A-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 9 A-11</span>. <span class="legalArticleTitle">Bortvising</span></span><article class="legalP" id="kapittel-1-foreslåttparagraf-11-ledd-1">Kommunen kan fastsetje i ordensreglementet at grunnskoleelevar kan visast bort frå undervisninga dersom dei bryt reglementet i alvorleg grad eller fleire gonger. Elevar på 1. til 7. årstrinn kan visast bort for enkelttimar eller resten av dagen, og elevar på 8. til 10. årstrinn kan visast bort for opp til tre dagar.</article><article class="legalP" id="kapittel-1-foreslåttparagraf-11-ledd-2">Fylkeskommunen kan fastsetje i ordensreglementet at elevar i vidaregåande skole kan visast bort frå undervisninga i opp til fem dagar dersom dei bryt reglementet i alvorleg grad eller fleire gonger. Det kan like eins fastsetjast at elevar kan visast bort for resten av skoleåret dersom brota er særleg alvorlege.</article><article class="legalP" id="kapittel-1-foreslåttparagraf-11-ledd-3">Rektor kan vedta bortvising etter å ha rådført seg med lærarane til eleven. Fylkeskommunen kan vedta at ein elev i vidaregåande skole skal visast bort for resten av skoleåret. Om ikkje kommunen eller fylkeskommunen fastset noko anna, kan rektor gi lærarar høve til å vise bort elevar frå si eiga undervisning for ei opplæringsøkt, men ikkje meir enn to klokketimar.</article><article class="legalP" id="kapittel-1-foreslåttparagraf-11-ledd-4">Før det blir gjort vedtak om bortvising, skal ein ha vurdert andre tiltak. Foreldra skal varslast før ein elev på 1. til 7. årstrinn blir bortvist for resten av dagen.</article></article><article class="futureLegalArticle" data-name="§9A-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 9 A-12</span>. <span class="legalArticleTitle">Tvangsmulkt</span></span><article class="legalP" id="kapittel-1-foreslåttparagraf-12-ledd-1">For å sikre gjennomføringa av vedtak etter § 9 A-6 fjerde ledd kan Fylkesmannen og klageinstansen fastsetje tvangsmulkt for skoleeigaren. Avgjerd om tvangsmulkt kan gjerast samtidig med vedtak etter § 9 A-6 fjerde ledd eller seinare.</article><article class="legalP" id="kapittel-1-foreslåttparagraf-12-ledd-2">Ei avgjerd om tvangsmulkt får verknad når skoleeigaren ikkje held fristen for gjennomføring av vedtaket etter § 9 A-6 fjerde ledd, og mulkta går inntil vedtaket er oppfylt. Ei avgjerd om tvangsmulkt får ikkje verknad dersom det blir uråd å rette seg etter vedtaket og den ansvarlege ikkje kan noko for dette.</article><article class="legalP" id="kapittel-1-foreslåttparagraf-12-ledd-3">Avgjerda om tvangsmulkt skal behandlast i samsvar med reglane i forvaltningsloven kapittel IV og V. Skoleeigaren har ikkje klagerett.</article><article class="legalP" id="kapittel-1-foreslåttparagraf-12-ledd-4">Mulkta går til statskassa. I særlege tilfelle kan tvangsmulkta reduserast eller falle bort.</article><article class="legalP" id="kapittel-1-foreslåttparagraf-12-ledd-5">Departementet kan gi forskrift om kva slags tvangsmulkt som kan nyttast, og om kor stor mulkta skal vere.</article></article><article class="futureLegalArticle" data-name="§9A-13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 9 A-13</span>. <span class="legalArticleTitle">Straffansvar</span></span><article class="legalP" id="kapittel-1-foreslåttparagraf-13-ledd-1">Med bøter, fengsel i opp til 3 månader eller begge delar blir den straffa som forsettleg eller aktlaust, og alvorleg eller gjentekne gonger, bryt plikta etter § 9 A-4 første og andre ledd og § 9 A-5. Med bøter, fengsel i opp til 3 månader eller begge delar blir rektoren straffa som forsettleg eller aktlaust, og alvorleg eller gjentekne gonger, bryt plikta etter § 9 A-4 tredje og fjerde ledd.</article><article class="legalP" id="kapittel-1-foreslåttparagraf-13-ledd-2">Dersom § 9 A-4 første til fjerde ledd eller § 9 A-5 er brotne av nokon som handlar på vegner av skolen, kan skoleeigaren straffast, jf. straffeloven § 27.</article><article class="legalP" id="kapittel-1-foreslåttparagraf-13-ledd-3">Fristen for forelding av straffansvaret er 5 år.</article></article><article class="futureLegalArticle" data-name="§9A-14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 9 A-14</span>. <span class="legalArticleTitle">Erstatningsansvar og bevisbyrde</span></span><article class="legalP" id="kapittel-1-foreslåttparagraf-14-ledd-1">Reglane i lov 13. juni 1969 nr. 26 om skadeserstatning kapittel 2 gjeld for saker om psykososialt skolemiljø etter reglane i dette kapitlet.</article><article class="legalP" id="kapittel-1-foreslåttparagraf-14-ledd-2">Dersom det i saker etter første ledd ligg føre tilhøve som gir grunn til å tru at skoleeigaren ikkje har følgt reglane i eller i medhald av kapittel 9 A om psykososialt skolemiljø, skal dette leggjast til grunn med mindre skoleeigaren gjer noko anna truleg.</article></article><article class="futureLegalArticle" data-name="§9A-15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 9 A-15</span>. <span class="legalArticleTitle">Forskrift om skolemiljøet</span></span><article class="legalP" id="kapittel-1-foreslåttparagraf-15-ledd-1">Departementet kan gi forskrift om krav til skolemiljøet.</article></article> <article class="defaultP" margin-top="true">§ 15-2 andre ledd skal lyde:</article><article class="legalP" id="kapittel-1-ledd-4">Departementet er klageinstans for enkeltvedtak om inntak og spesialundervisning i den vidaregåande opplæringa, enkeltvedtak om opplæring i inntil to år ekstra etter § 3-1 femte ledd, enkeltvedtak om særskild språkopplæring etter § 3-12 og enkeltvedtak om fysiske miljøforhold etter § 9 A-7.</article></section><section class="section" data-name="kapII" id="kapittel-2" data-lovdata-URL="LTI/lov/2017-06-09-38/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 4. juli 2003 nr. 84 om frittståande skolar gjøres følgende endringer:</article> <article class="defaultP" margin-top="true">§ 2-4 andre ledd skal lyde:</article><article class="legalP" id="kapittel-2-ledd-2">Opplæringslova kapittel 9 A om elevane sitt skolemiljø gjeld også for skolar godkjende etter lova her, med unntak av §§ 9 A-10 og 9 A-11. Departementet er klageinstans for vedtak etter § 9 A-7 om det fysiske skolemiljøet.</article> <article class="defaultP" margin-top="true">§ 3-9 skal lyde:</article><article class="futureLegalArticle" data-name="§3-9" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 3-9</span>. <span class="legalArticleTitle">Ordensreglement</span></span><article class="legalP" id="kapittel-2-foreslåttparagraf-1-ledd-1">Kvar skole skal ha eit reglement med rettane og pliktene til elevane så langt dei ikkje er fastsette i lov eller på annan måte. Reglementet skal innehalde reglar om orden og oppførsel, om kva tiltak som kan nyttast mot elevar som bryt reglementet, og om korleis slike saker skal behandlast.</article><article class="legalP" id="kapittel-2-foreslåttparagraf-1-ledd-2">Skolen kan berre nytte tiltak som er fastsette i ordensreglementet. Tiltaka skal ikkje innebere fysisk refsing eller anna krenkjande behandling. Før det blir teke avgjerd om tiltak, har eleven rett til å forklare seg munnleg for den som skal ta avgjerda.</article><article class="legalP" id="kapittel-2-foreslåttparagraf-1-ledd-3">Ordensreglementet skal gjerast kjent for elevane og foreldra.</article></article> <article class="defaultP" margin-top="true">§ 3-10 skal lyde:</article><article class="futureLegalArticle" data-name="§3-10" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 3-10</span>. <span class="legalArticleTitle">Bortvising</span></span><article class="legalP" id="kapittel-2-foreslåttparagraf-2-ledd-1">Styret kan fastsetje i ordensreglementet at grunnskoleelevar kan visast bort frå undervisninga dersom dei bryt reglementet i alvorleg grad eller fleire gonger. Elevar på 1. til 7. årstrinn kan visast bort for enkelttimar eller resten av dagen, og elevar på 8. til 10. årstrinn kan visast bort for opp til tre dagar.</article><article class="legalP" id="kapittel-2-foreslåttparagraf-2-ledd-2">Styret kan fastsetje i ordensreglementet at elevar i vidaregåande skole kan visast bort frå undervisninga i opp til fem dagar dersom dei bryt reglementet i alvorleg grad eller fleire gonger. Det kan like eins fastsetjast at elevar kan visast bort for resten av skoleåret dersom brota er særleg alvorlege.</article><article class="legalP" id="kapittel-2-foreslåttparagraf-2-ledd-3">Den daglege leiaren kan vedta bortvising etter å ha rådført seg med lærarane til eleven. Heimfylket kan vedta at ein elev i vidaregåande skole skal visast bort for resten av skoleåret. Heimfylket kan ikkje overlate til skolen å gjere slikt vedtak. Norske vidaregåande skolar i utlandet gjer sjølv vedtak om bortvising. Om ikkje styret fastset noko anna, kan den daglege leiaren gi lærarar høve til å vise bort elevar frå si eiga undervisning for ei opplæringsøkt, men ikkje meir enn to klokketimar.</article><article class="legalP" id="kapittel-2-foreslåttparagraf-2-ledd-4">Før det blir gjort vedtak om bortvising, skal ein ha vurdert andre tiltak. Foreldra skal varslast før ein elev på 1. til 7. årstrinn blir bortvist for resten av dagen.</article><article class="legalP" id="kapittel-2-foreslåttparagraf-2-ledd-5">Avgjerd om bortvising er enkeltvedtak, og reglane i forvaltningsloven gjeld. Departementet er klageinstans.</article></article></section><section class="section" data-name="kapIII" id="kapittel-3" data-lovdata-URL="LTI/lov/2017-06-09-38/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven gjelder fra det tidspunktet Kongen bestemmer.</article></section></main></body></html>