<!DOCTYPE html><html lang="no"><head><title>Forskrift om opptak til Høgskolen i Sørøst-Norge</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-14-2225</dd><dt class="dokid">DokumentID</dt><dd class="dokid">LTI/forskrift/2017-12-14-2225</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2015-12-18-1864</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>forskrift/2005-12-01-1392</li><li>forskrift/2006-04-10-412</li></ul></dd><dt class="dateOfPublication">Kunngjort</dt><dd class="dateOfPublication">2017-12-21 17:20</dd><dt class="lastupdated">Rettet</dt><dd class="lastupdated">2018-05-14 (se nederst)</dd><dt class="journalNumber">Journalnummer</dt><dd class="journalNumber">2017-1443</dd><dt class="titleShort">Korttittel</dt><dd class="titleShort">Forskrift om opptak til HSN</dd><dt class="title">Tittel</dt><dd class="title">Forskrift om opptak til Høgskolen i Sørøst-Norge</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Sørøst-Norge 14. desember 2017 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad og forskrift 10. april 2006 nr. 412 om godskriving av høyere utdanning.</dd><dt class="refid">RefID</dt><dd class="refid">forskrift/2017-12-14-2225</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til Høgskolen i Sørøst-Norge<ul class="tocSubUl"><li>§ 1. Virkeområde</li><li>§ 2. Krav til norsk</li><li>§ 3. Krav til engelsk</li><li>§ 4. Rangering av søkere</li><li>§ 5. Krav til grunnutdanning for opptak til masterprogram etter § 3 i forskrift om krav til mastergrad</li><li>§ 6. Krav til grunnutdanning for opptak til erfaringsbaserte masterprogram etter § 5 i forskrift om krav til mastergrad</li><li>§ 7. Beregning av karaktergjennomsnitt for masterprogram</li><li>§ 8. Rangering av søkere til masterprogram</li><li>§ 9. Betinget tilbud</li><li>§ 10. Betinget opptak</li><li>§ 11. Krav til opptaksgrunnlag for praktisk-pedagogisk utdanning</li><li>§ 12. Beregning av søkere ved opptak til praktisk-pedagogisk utdanning</li><li>§ 13. Rangering av søkere ved opptak til praktisk-pedagogisk utdanning</li><li>§ 14. Opptak til forkurs for ingeniør- og sivilingeniørutdanning</li><li>§ 15. Krav og beregning av opptaksgrunnlag for videreutdanning</li><li>§ 16. Rangering av søkere ved opptak til videreutdanning</li><li>§ 17. Enkeltemner</li><li>§ 18. Opptaksramme</li><li>§ 19. Søknadsfrister</li><li>§ 20. Søknadsbehandling og dokumentasjon</li><li>§ 21. Reservert studieplass</li><li>§ 22. Kvoter</li><li>§ 23. Endring i opptakskrav</li><li>§ 24. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2017-12-14-2225" id="dokument"><h1>Forskrift om opptak til Høgskolen i Sørøst-Norge</h1><article class="legalArticle" data-lovdata-URL="LTI/forskrift/2017-12-14-2225/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">opptak til masterprogram etter § 3 og § 5 i forskrift om krav til mastergrad</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">opptak til praktisk-pedagogisk utdanning</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">opptak til forkurs for ingeniør- og sivilingeniørutdanning</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">opptak til videreutdanning</article></article></li><li data-li-identifier="e)" data-name="e)"><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">opptak til enkeltemner.</article></article></li></ul></article></article><article class="legalArticle" data-lovdata-URL="LTI/forskrift/2017-12-14-2225/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til norsk</span></h2><article class="numberedLegalP" data-numerator="1" id="paragraf-2-nummer-1">(1) For opptak til norskspråklige studieprogram må søkere med utdanning fra land utenfor Norden dokumentere at de oppfyller norskkravene som er angitt i forskrift om opptak til høgre utdanning § 2-2.</article><article class="numberedLegalP" data-numerator="2" id="paragraf-2-nummer-2">(2) For opptak til praktisk-pedagogisk utdanning og andre lærerutdanninger, kreves det dokumenterte norskkunnskaper tilsvarende kravet som er angitt i forskrift om opptak til høgre utdanning § 4-7.</article></article><article class="legalArticle" data-lovdata-URL="LTI/forskrift/2017-12-14-2225/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til engelsk</span></h2><article class="legalP" id="paragraf-3-ledd-1">For opptak til engelskspråklige studieprogram må søkere med utdanning fra land utenfor Norden dokumentere ett av følgende krav til engelsk:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">engelsk fra norsk videregående skole (140 årstimer) med karakteren 3 eller bedre, eventuelt engelsk programfag (140 årstimer)</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Test of English as a Foreign Language (TOEFL), minst 80 poeng for Internet-based test (IBT)</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">International English Language Test Service (IELTS), Academic, med minst 6 poeng</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">PTE Academic Pearson Test of English (PTE), med minst 56 poeng</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">fullført høyere grads studium i engelsk språk eller litteratur</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1">fullført bachelorgrad fra Australia, Canada, Irland, New Zealand, Storbritannia eller USA</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1">annen dokumentasjon kan godkjennes etter individuell vurdering.</article></article></li></ul></article></article><article class="legalArticle" data-lovdata-URL="LTI/forskrift/2017-12-14-2225/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rangering av søkere</span></h2><article class="numberedLegalP" data-numerator="1" id="paragraf-4-nummer-1">(1) Dersom det er flere kvalifiserte søkere enn antall plasser, skal søkerne rangeres.</article><article class="numberedLegalP" data-numerator="2" id="paragraf-4-nummer-2">(2) Søkere til studier med løpende opptak rangeres ikke.</article><article class="numberedLegalP" data-numerator="3" id="paragraf-4-nummer-3">(3) Kvalifiserte søkere som ikke kan poengberegnes, rangeres i forhold til poengberegnede søkere etter en individuell skjønnsmessig vurdering. For å få tilbud om opptak kreves det likeverdige ferdigheter og kunnskaper med søkere som får tilbud om opptak etter rangering på grunnlag av poengberegning.</article><article class="numberedLegalP" data-numerator="4" id="paragraf-4-nummer-4">(4) Ved poenglikhet skal det først vurderes om det er mulig å ta opp alle med lik poengsum. Deretter rangeres søkerne etter loddtrekning.</article></article><article class="legalArticle" data-lovdata-URL="LTI/forskrift/2017-12-14-2225/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til grunnutdanning for opptak til masterprogram etter § 3 i forskrift om krav til mastergrad</span></h2><article class="numberedLegalP" data-numerator="1" id="paragraf-5-nummer-1">(1) For opptak til masterprogram kreves det en fullført bachelorgrad eller tilsvarende utdanning.</article><article class="numberedLegalP" data-numerator="2" id="paragraf-5-nummer-2">(2) Vektet karaktergjennomsnitt skal være C eller bedre.</article><article class="numberedLegalP" data-numerator="3" id="paragraf-5-nummer-3">(3) Eventuelle særkrav skal være fastsatt i studieplanen.</article><article class="numberedLegalP" data-numerator="4" id="paragraf-5-nummer-4">(4) I spesielle tilfeller kan annen dokumentert kompetanse godkjennes som helt eller delvis likeverdig med kravene i første og andre ledd, forutsatt at søkeren har de nødvendige faglige forutsetninger for å gjennomføre studiet.</article></article><article class="legalArticle" data-lovdata-URL="LTI/forskrift/2017-12-14-2225/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til grunnutdanning for opptak til erfaringsbaserte masterprogram etter § 5 i forskrift om krav til mastergrad</span></h2><article class="numberedLegalP" data-numerator="1" id="paragraf-6-nummer-1">(1) For opptak til erfaringsbaserte masterprogram kreves det en fullført bachelorgrad eller tilsvarende utdanning.</article><article class="numberedLegalP" data-numerator="2" id="paragraf-6-nummer-2">(2) Vektet karaktergjennomsnitt skal være C eller bedre. Krav til en eventuell faglig fordypning skal fremgå av studieplanen.</article><article class="numberedLegalP" data-numerator="3" id="paragraf-6-nummer-3">(3) I tillegg kreves det minst to års relevant yrkespraksis.</article><article class="numberedLegalP" data-numerator="4" id="paragraf-6-nummer-4">(4) Eventuelle særkrav må være fastsatt i studieplanen.</article><article class="numberedLegalP" data-numerator="5" id="paragraf-6-nummer-5">(5) I spesielle tilfeller kan annen dokumentert kompetanse godkjennes som helt eller delvis likeverdig med kravene i første og andre ledd, forutsatt at søkeren har de nødvendige faglige forutsetninger for å gjennomføre studiet.</article></article><article class="legalArticle" data-lovdata-URL="LTI/forskrift/2017-12-14-2225/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning av karaktergjennomsnitt for masterprogram</span></h2><article class="numberedLegalP" data-numerator="1" id="paragraf-7-nummer-1">(1) Karakterene i alle emnene som dekker opptakskravet skal ordinært benyttes som grunnlag for beregning av karaktergjennomsnitt.</article><article class="numberedLegalP" data-numerator="2" id="paragraf-7-nummer-2">(2) Dersom søkeren ikke har gradert karakterskala for alle emnene, men for emner som utgjør minst 120 studiepoeng, skal emnene med gradert karakterskala benyttes som grunnlag for beregningen av karaktergjennomsnitt.</article><article class="numberedLegalP" data-numerator="3" id="paragraf-7-nummer-3">(3) Søkere med emner fra utenlandsk høyere utdanning eller søkere med norsk karakterskala for mindre enn 120 studiepoeng må vurderes individuelt.</article><article class="numberedLegalP" data-numerator="4" id="paragraf-7-nummer-4">(4) Dersom søkere fyller kravene på flere måter, skal alle grunnlagene beregnes.</article><article class="numberedLegalP" data-numerator="5" id="paragraf-7-nummer-5">(5) For emner med norske bokstavkarakterer skal følgende tallverdier benyttes: karakter A&#xa0;=&#xa0;50, B&#xa0;=&#xa0;40, C&#xa0;=&#xa0;30, D&#xa0;=&#xa0;20, E&#xa0;=&#xa0;10. Resultatene vektes etter emnenes omfang i studiepoeng.</article><article class="numberedLegalP" data-numerator="6" id="paragraf-7-nummer-6">(6) For beregning av karaktergjennomsnitt skal avrunding skje til to desimaler etter ordinære avrundingsregler.</article></article><article class="legalArticle" data-lovdata-URL="LTI/forskrift/2017-12-14-2225/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rangering av søkere til masterprogram</span></h2><article class="numberedLegalP" data-numerator="1" id="paragraf-8-nummer-1">(1) Kvalifiserte søkere rangeres etter et vektet karaktergjennomsnitt. Dersom søkere har flere rangeringsgrunnlag, skal poengberegningen som gir høyest rangering benyttes.</article><article class="numberedLegalP" data-numerator="2" id="paragraf-8-nummer-2">(2) For masterprogram kan det ved rangering gis tilleggspoeng for annen høyere utdanning. Til erfaringsbaserte masterprogrammer kan det også gis tilleggspoeng for relevant yrkespraksis.</article></article><article class="legalArticle" data-lovdata-URL="LTI/forskrift/2017-12-14-2225/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Betinget tilbud</span></h2><article class="legalP" id="paragraf-9-ledd-1">Betinget tilbud kan gis til søkere som avslutter kvalifiserende utdanning. Søkere med betinget tilbud må dokumentere opptakskravene før studiestart og innen nærmere angitt frist for å beholde tilbudet.</article></article><article class="legalArticle" data-lovdata-URL="LTI/forskrift/2017-12-14-2225/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Betinget opptak</span></h2><article class="numberedLegalP" data-numerator="1" id="paragraf-10-nummer-1">(1) Det kan gis betinget opptak<ul class="defaultList"><li data-li-identifier="a)" data-name="a)"><article class="listArticle" id="paragraf-10-nummer-1-punkt-1"><article class="legalP" id="paragraf-10-nummer-1-punkt-1-ledd-1">til søkere som mangler inntil 20 studiepoeng hvis det er forhold utenfor søkerens kontroll som har medvirket til at eksamen som inngår i kravet for opptak ikke er avlagt eller har blitt sensurert. Det er en forutsetning at søker kan dokumentere forholdene.</article></article></li><li data-li-identifier="b)" data-name="b)"><article class="listArticle" id="paragraf-10-nummer-1-punkt-2"><article class="legalP" id="paragraf-10-nummer-1-punkt-2-ledd-1">til søkere som har fullført grunnutdanning, men mangler fagkrav som er oppgitt som tilleggskrav. Dette gjelder kun der det er færre søkere enn antall studieplasser.</article></article></li></ul></article><article class="numberedLegalP" data-numerator="2" id="paragraf-10-nummer-2">(2) Betinget opptak forutsetter at manglende eksamener avlegges og bestås ved første mulige anledning og senest innen 1 år. Resultatet av manglende eksamener kan ikke være dårligere enn at kravet til vektet karaktergjennomsnitt i fordypningen oppfylles. Hvis kravet ikke oppfylles, mister studenten studieplassen ervervet gjennom betinget opptak.</article><article class="numberedLegalP" data-numerator="3" id="paragraf-10-nummer-3">(3) Det skal fremgå av studieplanen hvilke emner i grunnutdanningen som ikke kan mangle.</article></article><article class="legalArticle" data-lovdata-URL="LTI/forskrift/2017-12-14-2225/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til opptaksgrunnlag for praktisk-pedagogisk utdanning</span></h2><article class="legalP" id="paragraf-11-ledd-1">Opptakskrav framgår av programplan eller forskrift til rammeplan for praktisk-pedagogisk utdanning, inkludert minst 60 studiepoeng relevant utdanning innenfor en av fagdidaktikkene Høgskolen i Sørøst-Norge tilbyr.</article></article><article class="legalArticle" data-lovdata-URL="LTI/forskrift/2017-12-14-2225/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Beregning av søkere ved opptak til praktisk-pedagogisk utdanning</span></h2><article class="legalP" id="paragraf-12-ledd-1">Karakterene i alle emnene som dekker det fagdidaktiske opptaksgrunnlaget på 60 studiepoeng og i tillegg de 120 beste studiepoeng, skal ordinært benyttes som grunnlag for beregning av karaktergjennomsnitt.</article></article><article class="legalArticle" data-lovdata-URL="LTI/forskrift/2017-12-14-2225/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Rangering av søkere ved opptak til praktisk-pedagogisk utdanning</span></h2><article class="numberedLegalP" data-numerator="1" id="paragraf-13-nummer-1">(1) Ved opptak til praktisk-pedagogisk utdanning skal kvalifiserte søkere rangeres etter følgende kriterier<ul class="defaultList"><li data-li-identifier="a)" data-name="a)"><article class="listArticle" id="paragraf-13-nummer-1-punkt-1"><article class="legalP" id="paragraf-13-nummer-1-punkt-1-ledd-1">søkere med dokumentasjon på nåværende eller tidligere tilsettingsforhold i undervisningsstilling innenfor de tre siste årene i skolen på trinn 5–13 eller i voksenopplæringen. Dette punktet gjelder bare for deltidsstudiet</article></article></li><li data-li-identifier="b)" data-name="b)"><article class="listArticle" id="paragraf-13-nummer-1-punkt-2"><article class="legalP" id="paragraf-13-nummer-1-punkt-2-ledd-1">søkere med fullført mastergrad fra universitet eller høyskole</article></article></li><li data-li-identifier="c)" data-name="c)"><article class="listArticle" id="paragraf-13-nummer-1-punkt-3"><article class="legalP" id="paragraf-13-nummer-1-punkt-3-ledd-1">søkere med to undervisningsfag som Høgskolen i Sørøst-Norge tilbyr fagdidaktikk i</article></article></li><li data-li-identifier="d)" data-name="d)"><article class="listArticle" id="paragraf-13-nummer-1-punkt-4"><article class="legalP" id="paragraf-13-nummer-1-punkt-4-ledd-1">ved poenglikhet rangeres søkerne etter et vektet karaktergjennomsnitt i den utdanningen som er grunnlag for opptak til de fagdidaktiske fagene, jf. § 11.</article></article></li></ul></article></article><article class="legalArticle" data-lovdata-URL="LTI/forskrift/2017-12-14-2225/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opptak til forkurs for ingeniør- og sivilingeniørutdanning</span></h2><article class="numberedLegalP" data-numerator="1" id="paragraf-14-nummer-1">(1) For å være kvalifisert for forkurs må én av følgende krav være oppfylt<ul class="defaultList"><li data-li-identifier="a)" data-name="a)"><article class="listArticle" id="paragraf-14-nummer-1-punkt-1"><article class="legalP" id="paragraf-14-nummer-1-punkt-1-ledd-1">fag-/svennebrev eller fullført og bestått VG1 og VG2 fra yrkesfaglige studieretninger i videregående opplæring</article></article></li><li data-li-identifier="b)" data-name="b)"><article class="listArticle" id="paragraf-14-nummer-1-punkt-2"><article class="legalP" id="paragraf-14-nummer-1-punkt-2-ledd-1">grunnskole og minst 5 års relevant yrkespraksis</article></article></li><li data-li-identifier="c)" data-name="c)"><article class="listArticle" id="paragraf-14-nummer-1-punkt-3"><article class="legalP" id="paragraf-14-nummer-1-punkt-3-ledd-1">generell studiekompetanse.</article></article></li></ul></article><article class="numberedLegalP" data-numerator="2" id="paragraf-14-nummer-2">(2) Søkere i gruppe 1 rangeres etter karakterpoeng fra VG1 og VG2. Kvalifiserte søkere som ikke kan poengberegnes, rangeres etter en skjønnsmessig vurdering.</article><article class="numberedLegalP" data-numerator="3" id="paragraf-14-nummer-3">(3) Søkere i gruppe 2 rangeres etter individuell vurdering.</article><article class="numberedLegalP" data-numerator="4" id="paragraf-14-nummer-4">(4) Søkere i gruppe 3 rangeres etter karakterpoengene som gir generell studiekompetanse.</article><article class="numberedLegalP" data-numerator="5" id="paragraf-14-nummer-5">(5) Det gis 3 tilleggspoeng til søkere som har fagbrev.</article></article><article class="legalArticle" data-lovdata-URL="LTI/forskrift/2017-12-14-2225/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Krav og beregning av opptaksgrunnlag for videreutdanning</span></h2><article class="legalP" id="paragraf-15-ledd-1">Krav for opptak og beregningsgrunnlag skal framgå av studieplan eller emnebeskrivelsen.</article></article><article class="legalArticle" data-lovdata-URL="LTI/forskrift/2017-12-14-2225/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rangering av søkere ved opptak til videreutdanning</span></h2><article class="numberedLegalP" data-numerator="1" id="paragraf-16-nummer-1">(1) Dersom søkeren har flere rangeringsgrunnlag, skal poengberegningen som gir høyest rangering benyttes.</article><article class="numberedLegalP" data-numerator="2" id="paragraf-16-nummer-2">(2) For videreutdanning kan det ved rangering gis tilleggspoeng for annen høyere utdanning. Til videreutdanninger med krav om praksis kan det i tillegg gis tilleggspoeng for relevant yrkespraksis.</article></article><article class="legalArticle" data-lovdata-URL="LTI/forskrift/2017-12-14-2225/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Enkeltemner</span></h2><article class="legalP" id="paragraf-17-ledd-1">For opptak, beregning og rangering til enkeltemner gjelder de generelle krav for opptak til det programmet emnet tilhører. For emner som ikke tilhører et studieprogram, eller emner som har avvikende opptakskrav kan det fastsettes egne krav i studieplanen eller emnebeskrivelsen.</article></article><article class="legalArticle" data-lovdata-URL="LTI/forskrift/2017-12-14-2225/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Opptaksramme</span></h2><article class="legalP" id="paragraf-18-ledd-1">Høyskolestyret fastsetter årlig en opptaksramme for hvert studieprogram.</article></article><article class="legalArticle" data-lovdata-URL="LTI/forskrift/2017-12-14-2225/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Søknadsfrister</span></h2><article class="legalP" id="paragraf-19-ledd-1">15. april og 1. november er ordinær frist for søknad om opptak til studier med oppstart i hhv. høst- og vårsemesteret. For søkere fra land utenfor EU/EØS-området er 1. desember ordinær frist for søknad om opptak til studier med oppstart i høstsemesteret. For enkelte studier kan det være avvikende søknadsfrister eller løpende opptak.</article></article><article class="legalArticle" data-lovdata-URL="LTI/forskrift/2017-12-14-2225/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Søknadsbehandling og dokumentasjon</span></h2><article class="numberedLegalP" data-numerator="1" id="paragraf-20-nummer-1">(1) All utdanning, praksis og andre forhold som skal gi grunnlag for opptak må være dokumentert ved søknadsfristens utløp. Søkere som avslutter utdanning som gir grunnlag for opptak etter søknadsfristens utløp, må levere inn foreløpige resultater innen søknadsfristen. Søkerne skal på fastsatt måte og innen fastsatt frist sende inn endelig dokumentasjon.</article><article class="numberedLegalP" data-numerator="2" id="paragraf-20-nummer-2">(2) Søkere som ikke kan forevise original dokumentasjon ved forespørsel, vil få avslag på søknad om opptak.</article><article class="numberedLegalP" data-numerator="3" id="paragraf-20-nummer-3">(3) Internasjonale søkere fra utenfor EU/EØS/Sveits som ikke har dokumentert nødvendig finansiering for opphold i Norge innen gitt frist, vil få annullert sitt tilbud om opptak.</article></article><article class="legalArticle" data-lovdata-URL="LTI/forskrift/2017-12-14-2225/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Reservert studieplass</span></h2><article class="numberedLegalP" data-numerator="1" id="paragraf-21-nummer-1">(1) Innvilget studieplass kan søkes reservert i ett år, eller til neste ordinære opptak til studieprogrammet eller emnet. Det tas forbehold om at studiet blir igangsatt.</article><article class="numberedLegalP" data-numerator="2" id="paragraf-21-nummer-2">(2) Søknad om reservert studieplass kan innvilges når det har oppstått uforutsette og tungtveiende forhold som gjør at søkeren ikke kan benytte studieplassen. Godkjente grunner kan være sykdom, graviditet, omsorgsansvar, førstegangstjeneste eller lignende.</article><article class="numberedLegalP" data-numerator="3" id="paragraf-21-nummer-3">(3) Søknadsfrist er 3 uker etter mottatt tilbud om studieplass.</article><article class="numberedLegalP" data-numerator="4" id="paragraf-21-nummer-4">(4) Søkere som er innvilget betinget opptak etter § 10 kan ikke søke om reservert studieplass.</article></article><article class="legalArticle" data-lovdata-URL="LTI/forskrift/2017-12-14-2225/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Kvoter</span></h2><article class="legalP" id="paragraf-22-ledd-1">Høyskolen kan fastsette kvoter og kriterier for kvoteordninger ved opptak til studier.</article></article><article class="legalArticle" data-lovdata-URL="LTI/forskrift/2017-12-14-2225/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Endring i opptakskrav</span></h2><article class="legalP" id="paragraf-23-ledd-1">Vesentlige endringer i opptakskravene for et studieprogram skal være klart for søkerne minst ett år før de trer i kraft.</article></article><article class="legalArticle" data-lovdata-URL="LTI/forskrift/2017-12-14-2225/§24" data-name="§24" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-24-nummer-1">(1) Denne forskriften trer i kraft fra og med 1. januar 2018.</article><article class="numberedLegalP" data-numerator="2" id="paragraf-24-nummer-2">(2) Samtidig oppheves kap. 2 i forskrift 18. desember 2015 nr. 1864 om opptak, studier og eksamen ved Høgskolen i Sørøst-Norge.</article></article><section class="section" id="kapittel-1" data-lovdata-URL="LTI/forskrift/2017-12-14-2225/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Forskriftens hjemmelsfelt skal lyde:<p class="leddfortsettelse"><strong>Hjemmel:</strong> Fastsatt av styret ved Høgskolen i Sørøst-Norge 14. desember 2017 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6 og § 3-7, forskrift 1. desember 2005 nr. 1392 om krav til mastergrad og <i>forskrift 6. januar 2017 nr. 13 om opptak til høgre utdanning</i>.</p></article></section></main></body></html>