<!DOCTYPE html><html lang="no"><head><title>Forskrift om opptak til bachelorutdanningen ved Politihøgskolen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-29-1592</dd><dt class="dokid">DokumentID</dt><dd class="dokid">LTI/forskrift/2017-08-29-1592</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-09-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§24b</li><li>lov/2005-04-01-15/§3-6</li><li>forskrift/2005-12-16-1576</li></ul></dd><dt class="dateOfPublication">Kunngjort</dt><dd class="dateOfPublication">2017-10-10 14:10</dd><dt class="journalNumber">Journalnummer</dt><dd class="journalNumber">2017-1058</dd><dt class="titleShort">Korttittel</dt><dd class="titleShort">Forskrift om opptak til bachelorutdanningen ved Politihøgskolen</dd><dt class="title">Tittel</dt><dd class="title">Forskrift om opptak til bachelorutdanningen ved Politihøgskolen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Politidirektoratet 29. august 2017 med hjemmel i lov 4. august 1995 nr. 53 om politiet (politiloven) § 24b og lov 1. april 2015 nr. 15 om universiteter og høyskoler (universitets- og høyskoleloven) § 3-6, 5. ledd jf. forskrift 16. desember 2005 nr. 1576 om delvis innlemming av Politihøgskolen under lov 1. april 2005 nr. 15 om universiteter og høyskoler.</dd><dt class="refid">RefID</dt><dd class="refid">forskrift/2017-08-29-1592</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til bachelorutdanningen ved Politihøgskolen<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Virkeområde</li><li>§ 1-2. Opptakskrav</li></ul></li><li>Kapittel 2. Generelle opptakskrav<ul class="tocSubUl"><li>§ 2-1. Generell studiekompetanse</li><li>§ 2-2. Unntak fra krav om generell studiekompetanse</li><li>§ 2-3. Tidspunkt for når opptakskrav må være oppfylt</li></ul></li><li>Kapittel 3. Spesielle opptakskrav<ul class="tocSubUl"><li>§ 3-1. Spesielle opptakskrav i tillegg til generell studiekompetanse</li><li>§ 3-2. Medisinske krav</li><li>§ 3-3. Utarbeidelse av retningslinjer</li></ul></li><li>Kapittel 4. Opptak<ul class="tocSubUl"><li>§ 4-1. Registrering via Samordna opptak</li><li>§ 4-2. Medisinsk vurdering</li><li>§ 4-3. Politihøgskolens avgjørelse</li><li>§ 4-4. Innkalling til opptaksprøver</li><li>§ 4-5. Opptaksprøver</li><li>§ 4-6. Opptaksnemndenes vurdering</li><li>§ 4-7. Karakterforbedringer</li></ul></li><li>Kapittel 5. Rangering<ul class="tocSubUl"><li>§ 5-1. Generelt om rangering</li><li>§ 5-2. Rangering innen samme kvote</li></ul></li><li>Kapittel 6. Opptaksnemnd<ul class="tocSubUl"><li>§ 6-1. Oppnevning av opptaksnemnder</li><li>§ 6-2. Sammensetning av opptaksnemnder</li><li>§ 6-3. Oppnevningsperiode</li><li>§ 6-4. Saksbehandlingsregler</li></ul></li><li>Kapittel 7. Klagebehandling<ul class="tocSubUl"><li>§ 7-1. Klagenemnd</li><li>§ 7-3. Saksbehandlingsregler</li></ul></li><li>Kapittel 8. Øvrige bestemmelser<ul class="tocSubUl"><li>§ 8-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-08-29-1592" id="dokument"><h1>Forskrift om opptak til bachelorutdanningen ved Politihøgskolen</h1><section class="section" data-name="kap1" id="kapittel-1" data-lovdata-URL="LTI/forskrift/2017-08-29-1592/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2017-08-29-1592/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften omhandler reglene og kravene for opptak til bachelorutdanningen ved Politihøgskolen.</article></article><article class="legalArticle" data-lovdata-URL="LTI/forskrift/2017-08-29-1592/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Opptakskrav</span></h3><article class="legalP" id="kapittel-1-paragraf-2-ledd-1">Denne forskriften fastsetter de opptakskrav som er nødvendige for å kunne gjennomføre fysiske, praktiske og teoretiske emner i den 3-årige bachelorutdanningen ved Politihøgskolen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-08-29-1592/KAPITTEL_2"><h2>Kapittel 2. Generelle opptakskrav</h2><article class="legalArticle" data-lovdata-URL="LTI/forskrift/2017-08-29-1592/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generell studiekompetanse</span></h3><article class="legalP" id="kapittel-2-paragraf-1-ledd-1">Søkere til bachelorutdanningen må ha generell studiekompetanse i samsvar med forskrift 6. januar 2017 nr. 13 om opptak til høgre utdanning kapittel 2 fastsatt av Kunnskapsdepartementet 6. januar 2017.</article></article><article class="legalArticle" data-lovdata-URL="LTI/forskrift/2017-08-29-1592/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Unntak fra krav om generell studiekompetanse</span></h3><article class="legalP" id="kapittel-2-paragraf-2-ledd-1">Søkere som ikke har generell studiekompetanse, har krav på å bli vurdert etter unntaksbestemmelsene i forskrift om opptak til høgre utdanning kapittel 3.</article></article><article class="legalArticle" data-lovdata-URL="LTI/forskrift/2017-08-29-1592/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Tidspunkt for når opptakskrav må være oppfylt</span></h3><article class="legalP" id="kapittel-2-paragraf-3-ledd-1">Opptakskrav etter dette kapittelet må være oppfylt innen søknadsfristen 1. mars.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-08-29-1592/KAPITTEL_3"><h2>Kapittel 3. Spesielle opptakskrav</h2><article class="legalArticle" data-lovdata-URL="LTI/forskrift/2017-08-29-1592/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Spesielle opptakskrav i tillegg til generell studiekompetanse</span></h3><article class="legalP" id="kapittel-3-paragraf-1-ledd-1">Søkere til bachelorutdanningen må i tillegg til de generelle opptakskravene tilfredsstille følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Norsk statsborgerskap</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Plettfri vandel</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Hatt førerrett klasse B i minst ett år pr. 1. august i opptaksåret.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Karakter 3 eller bedre i norsk hovedmål skriftlig (393 timer) fra norsk videregående skole, (gjennomsnitt av standpunkt og eksamenskarakter).</article><article class="legalP" id="kapittel-3-paragraf-1-ledd-1-punkt-4-ledd-2">For søkere som har samisk som første- eller andrespråk gjelder karakterkravet i norsk for gjennomsnittet av karakterene i norsk skriftlig (309 timer) og samisk skriftlig (309 timer). For søkere som har finsk som andrespråk, gjelder karakterkravet i norsk gjennomsnittet av karakterene i første- og andrespråk skriftlig.</article><article class="legalP" id="kapittel-3-paragraf-1-ledd-1-punkt-4-ledd-3">Regler fastsatt av Kunnskapsdepartementet om ekvivalente prøver og karakterer i norsk gjelder.</article><article class="legalP" id="kapittel-3-paragraf-1-ledd-1-punkt-4-ledd-4">Karakterkravet i norsk dekkes også av minst 60 studiepoeng norskspråklig høyere utdanning med gjennomsnittskarakteren C, eller minst 15 studiepoeng i studier i faget norsk fra høyere utdanning uansett karakter.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-1-punkt-5"><article class="legalP" id="kapittel-3-paragraf-1-ledd-1-punkt-5-ledd-1">Oppfylle de medisinske krav, jf. § 3-3.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-ledd-1-punkt-6"><article class="legalP" id="kapittel-3-paragraf-1-ledd-1-punkt-6-ledd-1">Bestå fysiske krav, herunder krav til svømmeferdigheter.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-ledd-1-punkt-7"><article class="legalP" id="kapittel-3-paragraf-1-ledd-1-punkt-7-ledd-1">Fremstå som egnet etter vurdering i opptaksnemnd.</article></article></li></ul></article><article class="legalP" id="kapittel-3-paragraf-1-ledd-2">Opptakskrav etter bokstav a, c, d og e må dokumenteres innen søknadsfristen 1. mars.</article></article><article class="legalArticle" data-lovdata-URL="LTI/forskrift/2017-08-29-1592/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Medisinske krav</span></h3><article class="legalP" id="kapittel-3-paragraf-2-ledd-1">Søker skal i henhold til de medisinske krav vurderes individuelt på bakgrunn av innsendt dokumentasjon. Søker må ikke ha:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">funksjonsnedsettelse</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">aktivitetsbegrensning, eller</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">deltakelsesbegrensning</article></article></li></ul><p class="leddfortsettelse">som medfører at utdanningen ikke kan gjennomføres på en fullverdig måte.</p></article></article><article class="legalArticle" data-lovdata-URL="LTI/forskrift/2017-08-29-1592/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Utarbeidelse av retningslinjer</span></h3><article class="legalP" id="kapittel-3-paragraf-3-ledd-1">Politihøgskolen utarbeider nærmere retningslinjer for vurdering av medisinske og fysiske krav for gjennomføring av bachelorutdanningen, herunder praksisåret. Politidirektoratet utarbeider nærmere retningslinjer for vurdering av kravet til plettfri vandel og egnethet.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-08-29-1592/KAPITTEL_4"><h2>Kapittel 4. Opptak</h2><article class="legalArticle" data-lovdata-URL="LTI/forskrift/2017-08-29-1592/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Registrering via Samordna opptak</span></h3><article class="legalP" id="kapittel-4-paragraf-1-ledd-1">Søknad til Politihøgskolens bachelorutdanning må registreres via Samordna opptak innen søknadsfristen 1. mars.</article></article><article class="legalArticle" data-lovdata-URL="LTI/forskrift/2017-08-29-1592/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Medisinsk vurdering</span></h3><article class="legalP" id="kapittel-4-paragraf-2-ledd-1">Den medisinske vurderingen gjennomføres på grunnlag av legeerklæring på fastlagt skjema og i henhold til Politihøgskolens retningslinjer. Dersom søker mener særskilt skjønn bør utøves må utfyllende legeopplysninger, eventuelt fra behandlende spesialist, dokumenteres av søker innen søknadsfristen. To eller flere sakkyndige leger oppnevnt av Politihøgskolens styre bistår i vurdering av legeerklæringer og dokumenterte helseopplysninger.</article></article><article class="legalArticle" data-lovdata-URL="LTI/forskrift/2017-08-29-1592/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Politihøgskolens avgjørelse</span></h3><article class="legalP" id="kapittel-4-paragraf-3-ledd-1">Politihøgskolen avgjør om søker oppfyller de generelle opptakskravene i kapittel 2 og de spesielle opptakskravene i § 3-1 bokstav a til og med f. Søker må i den forbindelse fremlegge uttømmende og utvidet politiattest.</article></article><article class="legalArticle" data-lovdata-URL="LTI/forskrift/2017-08-29-1592/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Innkalling til opptaksprøver</span></h3><article class="legalP" id="kapittel-4-paragraf-4-ledd-1">Politihøgskolen bestemmer, på grunnlag av søkers konkurransepoeng ved søknadsfristens utløp, antall søkere som hvert år skal innkalles til opptaksprøver.</article><article class="legalP" id="kapittel-4-paragraf-4-ledd-2">Kun søkere som oppfyller de generelle opptakskravene i kapittel 2 og de spesielle opptakskravene i § 3-1 bokstav a, b, c, d og e kan innkalles til opptaksprøver.</article></article><article class="legalArticle" data-lovdata-URL="LTI/forskrift/2017-08-29-1592/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Opptaksprøver</span></h3><article class="legalP" id="kapittel-4-paragraf-5-ledd-1">Opptaksprøver består av fysiske tester og vurdering i opptaksnemnd. Søkere som består de fysiske testene innkalles til egnethetsvurdering i opptaksnemnd.</article></article><article class="legalArticle" data-lovdata-URL="LTI/forskrift/2017-08-29-1592/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Opptaksnemndenes vurdering</span></h3><article class="legalP" id="kapittel-4-paragraf-6-ledd-1">Opptaksnemndene skal ved standardiserte metoder vurdere søkerens egnethet. Egnethet vurderes på bakgrunn av en totalvurdering av personlige kvalifikasjoner. Det skal legges vekt på politiinstruksens krav til personlige forhold og opptreden.</article></article><article class="legalArticle" data-lovdata-URL="LTI/forskrift/2017-08-29-1592/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Karakterforbedringer</span></h3><article class="legalP" id="kapittel-4-paragraf-7-ledd-1">Søkere som har bestått opptaksprøvene kan ettersende dokumentasjon for forbedring av karakter i videregående opplæring, samt annen poenggivende dokumentasjon etter § 5-1 frem til og med 1. juli.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-08-29-1592/KAPITTEL_5"><h2>Kapittel 5. Rangering</h2><article class="legalArticle" data-lovdata-URL="LTI/forskrift/2017-08-29-1592/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Generelt om rangering</span></h3><article class="legalP" id="kapittel-5-paragraf-1-ledd-1">Kvalifiserte søkere konkurrerer om studieplass på grunnlag av poengberegning i henhold til § 7-1 (2) til og med (5), § 7-4 til og med § 7-8 og § 7-10 til og med § 7-13 i forskrift om opptak til høgre utdanning.</article></article><article class="legalArticle" data-lovdata-URL="LTI/forskrift/2017-08-29-1592/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Rangering innen samme kvote</span></h3><article class="legalP" id="kapittel-5-paragraf-2-ledd-1">Alle søkere rangeres innen samme kvote. Det benyttes ikke egen kvote for søkere med førstegangsvitnemål.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2017-08-29-1592/KAPITTEL_6"><h2>Kapittel 6. Opptaksnemnd</h2><article class="legalArticle" data-lovdata-URL="LTI/forskrift/2017-08-29-1592/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Oppnevning av opptaksnemnder</span></h3><article class="legalP" id="kapittel-6-paragraf-1-ledd-1">Opptaksnemnder oppnevnes av Politihøgskolens styre.</article><article class="legalP" id="kapittel-6-paragraf-1-ledd-2">For hver opptaksnemnd oppnevnes to medlemmer med juridisk embetseksamen/mastergrad i rettsvitenskap og fast ansettelse i politi- og lensmannsetaten. Fire medlemmer med politiskole-/politihøgskoleutdanning og fast ansettelse i politi- og lensmannsetaten, og to medlemmer utenfor etaten, fortrinnsvis ansatt i undervisnings-, universitets- eller høyskolesektoren. Ingen medlemmer skal være ansatt ved Politihøgskolen. Begge kjønn skal være likt representert.</article><article class="legalP" id="kapittel-6-paragraf-1-ledd-3">Politihøgskolen ivaretar administrasjonen av opptaksnemndene.</article></article><article class="legalArticle" data-lovdata-URL="LTI/forskrift/2017-08-29-1592/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Sammensetning av opptaksnemnder</span></h3><article class="legalP" id="kapittel-6-paragraf-2-ledd-1">Hver opptaksnemnd består av 8 medlemmer som deler oppdraget seg imellom, dog slik at nemnda for hver gang blir sammensatt på følgende måte:</article><article class="legalP" id="kapittel-6-paragraf-2-ledd-2">Én leder med juridisk embetseksamen/mastergrad i rettsvitenskap. To medlemmer med politiskole-/politihøgskoleutdanning, hvorav én av disse utpekes som sekretær. Ett medlem utenfor etaten. Begge kjønn skal være likt representert.</article></article><article class="legalArticle" data-lovdata-URL="LTI/forskrift/2017-08-29-1592/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Oppnevningsperiode</span></h3><article class="legalP" id="kapittel-6-paragraf-3-ledd-1">Medlemmer oppnevnes for en periode på inntil tre år, og kan reoppnevnes. Medlemmer som ikke lenger oppfyller vilkårene for å være medlem av opptaksnemnda må senest fratre ved utløpet av opptaksprosessen, men kan av styret bli pålagt å fratre tidligere.</article></article><article class="legalArticle" data-lovdata-URL="LTI/forskrift/2017-08-29-1592/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Saksbehandlingsregler</span></h3><article class="legalP" id="kapittel-6-paragraf-4-ledd-1">En opptaksnemnd er beslutningsdyktig når leder og minst to medlemmer er til stede. Vedtak fattes med vanlig flertall. Ved stemmelikhet er lederens stemme avgjørende.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2017-08-29-1592/KAPITTEL_7"><h2>Kapittel 7. Klagebehandling</h2><article class="legalArticle" data-lovdata-URL="LTI/forskrift/2017-08-29-1592/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Klagenemnd</span></h3><article class="legalP" id="kapittel-7-paragraf-1-ledd-1">Klager behandles av en klagenemnd oppnevnt av Politihøgskolens styre.</article><article class="legalP" id="kapittel-7-paragraf-1-ledd-2">Dersom klagen gjelder vedtak i opptaksnemnda knyttet til egnethet, oversendes klagen til opptaksnemnda til ny vurdering. Dersom opptaksnemnda opprettholder sin avgjørelse, sendes klagen til klagenemnda med opptaksnemndas begrunnelse.</article><article class="legalP" id="kapittel-7-paragraf-1-ledd-3">Dersom klagen gjelder avslag på medisinsk grunnlag kan styret oppnevne en sakkyndig lege som bistår klagenemnda i behandlingen.</article></article><article class="legalArticle" data-lovdata-URL="LTI/forskrift/2017-08-29-1592/§7-3" data-name="§7-3" id="kapittel-7-paragraf-2"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Saksbehandlingsregler</span></h3><article class="legalP" id="kapittel-7-paragraf-2-ledd-1">Klager behandles i henhold til forvaltningslovens bestemmelser.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2017-08-29-1592/KAPITTEL_8"><h2>Kapittel 8. Øvrige bestemmelser</h2><article class="legalArticle" data-lovdata-URL="LTI/forskrift/2017-08-29-1592/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Ikrafttredelse</span></h3><article class="legalP" id="kapittel-8-paragraf-1-ledd-1">Denne forskrift trer i kraft 1 måned etter at den er stadfestet av Politidirektoratet. Fra samme tid oppheves forskrift 16. mars 2015 om medisinske krav ved opptak til Politihøgskolen<sup class="footnotereference" data-footnotereferencevalue="1" data-unique-footnote-counter="1">1</sup> og regler 4. juli 2008 om opptak til bachelorutdanningen ved Politihøgskolen.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>