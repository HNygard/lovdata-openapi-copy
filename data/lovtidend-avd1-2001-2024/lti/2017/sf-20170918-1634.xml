<!DOCTYPE html><html lang="no"><head><title>Forskrift for opptak, gjennomføring av studier, eksamen og klageregler for fagskolen Frelsesarmeens offisersskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-09-18-1634</dd><dt class="dokid">DokumentID</dt><dd class="dokid">LTI/forskrift/2017-09-18-1634</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-10-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-06-20-56/§4</li><li>lov/2003-06-20-56/§6</li><li>lov/2003-06-20-56/§11</li><li>lov/2003-06-20-56/§13</li></ul></dd><dt class="dateOfPublication">Kunngjort</dt><dd class="dateOfPublication">2017-10-20 14:10</dd><dt class="journalNumber">Journalnummer</dt><dd class="journalNumber">2017-1056</dd><dt class="titleShort">Korttittel</dt><dd class="titleShort">Forskrift for Frelsesarmeens offisersskole</dd><dt class="title">Tittel</dt><dd class="title">Forskrift for opptak, gjennomføring av studier, eksamen og klageregler for fagskolen Frelsesarmeens offisersskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Frelsesarmeens offisersskole 18. september 2017 med hjemmel i lov 20. juni 2003 nr. 56 om fagskoleutdanning (fagskoleloven) § 4, § 6, § 11 og § 13.</dd><dt class="refid">RefID</dt><dd class="refid">forskrift/2017-09-18-1634</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for opptak, gjennomføring av studier, eksamen og klageregler for fagskolen Frelsesarmeens offisersskole<ul class="tocSubUl"><li>Kapittel I – Generelle bestemmelser<ul class="tocSubUl"><li>§ 1-1. Forskriftens formål og virkeområde</li></ul></li><li>Kapittel II – Opptak<ul class="tocSubUl"><li>§ 2-1. Opptaksreglement</li></ul></li><li>Kapittel III – Studentenes rettigheter og plikter<ul class="tocSubUl"><li>§ 3-1. Studentenes rettigheter</li><li>§ 3-2. Studentenes plikter</li><li>§ 3-3. Skolens ansvar</li><li>§ 3-4. Utvisning</li></ul></li><li>Kapittel IV – Avleggelse og gjennomføring av eksamen<ul class="tocSubUl"><li>§ 4-1. Ansvar for gjennomføring av eksamen</li><li>§ 4-2. Informasjon om eksamen</li><li>§ 4-3. Eksamensoppgavers målform og eksamensbesvarelsers språk</li><li>§ 4-4. Antall forsøk til eksamen</li><li>§ 4-5. Trekk fra eksamen i forkant, uteblivelse eller trekk fra påbegynt eksamen</li><li>§ 4-6. Behov for tilrettelagt eksamen</li><li>§ 4-7. Utsatt eksamen, forfall til eksamen og ny eksamen</li><li>§ 4-8. Klage over formelle feil ved eksamen</li><li>§ 4-9. Vurdering</li><li>§ 4-10. Sensurering</li><li>§ 4-11. Ikke godkjent praksisperiode</li><li>§ 4-12. Sluttvurdering og vitnemål</li></ul></li><li>Kapittel V – Klagebehandling<ul class="tocSubUl"><li>§ 5-1. Klagerett</li><li>§ 5-2. Klagefrist</li><li>§ 5-3. Klagens innhold</li><li>§ 5-4. Veiledning, hjelp og støtte</li><li>§ 5-5. Klageinstans</li><li>§ 5-6. Saksgang ved klage</li></ul></li><li>Kapittel VI – Innpassing og fritak<ul class="tocSubUl"><li>§ 6-1. Innpassing av emner</li><li>§ 6-2. Fritak for deler av utdanningen</li><li>§ 6-3. Prosedyre ved vurdering av innpassing og fritak</li></ul></li><li>Kapittel VII – Ikrafttredelse<ul class="tocSubUl"><li>§ 7-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-09-18-1634" id="dokument"><h1>Forskrift for opptak, gjennomføring av studier, eksamen og klageregler for fagskolen Frelsesarmeens offisersskole</h1><section class="section" data-name="kapI" id="kapittel-1" data-lovdata-URL="LTI/forskrift/2017-09-18-1634/KAPITTEL_1"><h2>Kapittel I – Generelle bestemmelser</h2><article class="legalArticle" data-lovdata-URL="LTI/forskrift/2017-09-18-1634/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens formål og virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskriftens formål er å gi relevant informasjon om opptak og krav som stilles til formell utdanning og realkompetanse, om fritak og innpassing, om avleggelse og gjennomføring av eksamen, om saksbehandling og om saksgang ved klage på enkeltvedtak.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften regulerer søkerens, studentens og skolens rettigheter og plikter ved Frelsesarmeens offisersskole.</article><article class="numberedLegalP" data-numerator="3" id="kapittel-1-paragraf-1-nummer-3">(3) Skolens styre har ansvar for at utdanningen gjennomføres i samsvar med regelverket.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-09-18-1634/KAPITTEL_2"><h2>Kapittel II – Opptak</h2><article class="legalArticle" data-lovdata-URL="LTI/forskrift/2017-09-18-1634/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptaksreglement</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Frelsesarmeens offisersutdanning tar inn studenter på følgende vilkår:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-nummer-1-punkt-1"><article class="legalP" id="kapittel-2-paragraf-1-nummer-1-punkt-1-ledd-1">Søkeren må ha fullført treårig videregående opplæring eller dokumentere tilsvarende realkompetanse.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-1-punkt-2"><article class="legalP" id="kapittel-2-paragraf-1-nummer-1-punkt-2-ledd-1">Laveste alder i inntaksåret er 19 år.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-1-punkt-3"><article class="legalP" id="kapittel-2-paragraf-1-nummer-1-punkt-3-ledd-1">Søkere må være vurdert skikket til tjeneste som frelsesoffiserer av Frelsesarmeens ledelse. Retningslinjer for vurdering av skikkethet finnes på Offisersskolens hjemmeside.</article></article></li></ul></article><article class="numberedLegalP" data-numerator="2" id="kapittel-2-paragraf-1-nummer-2">(2) Frelsesarmeens offisersutdanning tar fortrinnsvis opp studenter fra Norge, Færøyene og Island. Skolen er åpen for søkere fra andre land, under forutsetning av at de kan forstå og gjøre seg forstått på norsk.</article><article class="numberedLegalP" data-numerator="3" id="kapittel-2-paragraf-1-nummer-3">(3) Søkere fra utlandet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-3-punkt-1"><article class="legalP" id="kapittel-2-paragraf-1-nummer-3-punkt-1-ledd-1">Søkere fra Sverige, Danmark og Færøyene som har fullført videregående skole behandles på lik linje med norske søkere. Søkere over 19 år som ikke har fullført videregående skole kan tas inn på grunnlag av realkompetanse på lik linje med norske søkere.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-3-punkt-2"><article class="legalP" id="kapittel-2-paragraf-1-nummer-3-punkt-2-ledd-1">Søkere fra Island kan tas inn så fremt de har fullført to år eller mer av «framhaldsskoli».</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-3-punkt-3"><article class="legalP" id="kapittel-2-paragraf-1-nummer-3-punkt-3-ledd-1">Søkere fra andre land kan tas inn hvis de har fullført skole i sitt land tilsvarende norsk videregående skole, og har tilstrekkelige ferdigheter i norsk og engelsk til å kunne gjennomføre studiet.</article></article></li></ul></article><article class="numberedLegalP" data-numerator="4" id="kapittel-2-paragraf-1-nummer-4">(4) Retningslinjer for vurdering av realkompetanse: Frelsesarmeens offisersutdanning kan, på grunnlag av en samlet vurdering av søkerens realkompetanse, ta inn søkere som har fylt 19 år og som ikke har gjennomført treårig videregående opplæring. Skolen legger følgende kriterier til grunn for vurdering av realkompetanse:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-nummer-4-punkt-1"><article class="legalP" id="kapittel-2-paragraf-1-nummer-4-punkt-1-ledd-1">Søker har tilstrekkelige ferdigheter i norsk og engelsk til å kunne gjennomføre studiet.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-4-punkt-2"><article class="legalP" id="kapittel-2-paragraf-1-nummer-4-punkt-2-ledd-1">Evne til muntlig refleksjon over etiske og livssynsmessige spørsmål. Dette vurderes etter en samtale.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-4-punkt-3"><article class="legalP" id="kapittel-2-paragraf-1-nummer-4-punkt-3-ledd-1">Relevant erfaring fra organisasjonsliv, arbeidsliv, folkehøgskole m.m.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-4-punkt-4"><article class="legalP" id="kapittel-2-paragraf-1-nummer-4-punkt-4-ledd-1">Opplysninger de gir i søknaden der de blir bedt om å gjøre rede for hvorfor han/hun søker studiet, og hvorfor han/hun mener å kunne gjennomføre studiet. Her kan søkerne gjøre rede for kvalifikasjoner som ikke kan dokumenteres gjennom vitnemål/attester/kursbevis og lignende.</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-4-punkt-5"><article class="legalP" id="kapittel-2-paragraf-1-nummer-4-punkt-5-ledd-1">Referanser.</article></article></li></ul><p class="leddfortsettelse">All praksis, utdanning og andre forhold som skal gi grunnlag for opptak, må dokumenteres. Attester for praksis må angi lengde på arbeidsforhold, stillingsprosent og arbeidsinnhold. Attester må videre være datert for å komme i betraktning. Attester regnes bare fram til datoen de er skrevet ut, selv om søkeren selv opplyser at arbeidsforholdet fortsatte utover dette tidspunkt.</p></article><article class="numberedLegalP" data-numerator="5" id="kapittel-2-paragraf-1-nummer-5">(5) Frelsesarmeens offisersutdanning har løpende opptak.</article><article class="numberedLegalP" data-numerator="6" id="kapittel-2-paragraf-1-nummer-6">(6) Søker kan påklage vedtak om opptak. Reglene om klagerett ved enkeltvedtak etter forvaltningsloven gjelder. Klagen rettes til skolen innen tre uker etter at søker har mottatt meddelelse om vedtak. Det er lokal klagenemnd som avgjør klagen.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2017-09-18-1634/KAPITTEL_3"><h2>Kapittel III – Studentenes rettigheter og plikter</h2><article class="legalArticle" data-lovdata-URL="LTI/forskrift/2017-09-18-1634/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Studentenes rettigheter</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Studentene er representert i styret for Frelsesarmeens offisersskole ved studentrådets leder. Representanten har møte-, tale- og forslagsrett.</article><article class="numberedLegalP" data-numerator="2" id="kapittel-3-paragraf-1-nummer-2">(2) Samtlige studenter ved Offisersskolen utgjør skolens studentråd. Studentrådet velger studentrådsleder.</article><article class="numberedLegalP" data-numerator="3" id="kapittel-3-paragraf-1-nummer-3">(3) Studentrådets leder og nestleder er medlem av skolens lokale klagenemnd.</article><article class="numberedLegalP" data-numerator="4" id="kapittel-3-paragraf-1-nummer-4">(4) Studentene har rett til undervisning, veiledning og evaluering i henhold til beskrivelsene i skolens læreplan, og i inngått avtale mellom studiested, student og praksissted.</article><article class="numberedLegalP" data-numerator="5" id="kapittel-3-paragraf-1-nummer-5">(5) Studentene har rett til avsluttende vurdering og vitnemål.</article></article><article class="legalArticle" data-lovdata-URL="LTI/forskrift/2017-09-18-1634/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Studentenes plikter</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Studentene plikter å følge krav til frammøte og deltagelse i undervisningen slik det fremkommer i «Håndbok for Frelsesarmeens offisersskole». Med undervisning forstås all pedagogisk aktivitet som er omtalt i læreplanen: vanlig undervisning, praksis og programaktiviteter.</article><article class="numberedLegalP" data-numerator="2" id="kapittel-3-paragraf-2-nummer-2">(2) Studentene må være lojale mot skolens verdigrunnlag og formål når de representerer skolen utad, dette gjelder både i program- og i praksisrelaterte oppdrag.</article><article class="numberedLegalP" data-numerator="3" id="kapittel-3-paragraf-2-nummer-3">(3) I skoletiden bruker studentene skoleuniform. Ved møter og gudstjenester brukes Frelsesarmeens uniform.</article><article class="numberedLegalP" data-numerator="4" id="kapittel-3-paragraf-2-nummer-4">(4) Studentene bidrar til orden og trivsel i skolebygg og utearealer. Studentene har ansvar som ordensstudenter etter oppsatt plan og arbeidsbeskrivelse, og deltar på dugnader i løpet av året.</article><article class="numberedLegalP" data-numerator="5" id="kapittel-3-paragraf-2-nummer-5">(5) Frelsesarmeens offisersskole er en rusfri skole. Det forventes at studentene forplikter seg til en rus- og røykfri livsstil. Rusmidler og tobakk er ikke tillatt.</article></article><article class="legalArticle" data-lovdata-URL="LTI/forskrift/2017-09-18-1634/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Skolens ansvar</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Skolen skal gjennomføre undervisningen slik den er definert i skolens læreplan. Skolen kan gjøre mindre endringer i undervisningen og pensum dersom spesielle forhold tilsier dette, men skolen skal da informere og tilrettelegge så langt det er mulig.</article><article class="numberedLegalP" data-numerator="2" id="kapittel-3-paragraf-3-nummer-2">(2) Skolen plikter å informere studentene om forskriften og å gjøre den tilgjengelig for studentene på skolens nettsider.</article><article class="numberedLegalP" data-numerator="3" id="kapittel-3-paragraf-3-nummer-3">(3) Skolen skal kunngjøre denne forskrift i Norsk Lovtidend.</article></article><article class="legalArticle" data-lovdata-URL="LTI/forskrift/2017-09-18-1634/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Utvisning</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Skolen har myndighet til å iverksette sanksjoner ved brudd på reglementet eller andre forpliktelser. Ved slikt brudd vil studenten bli innkalt til samtale med lærer og/eller rektor.</article><article class="numberedLegalP" data-numerator="2" id="kapittel-3-paragraf-4-nummer-2">(2) I tillegg kan følgende sanksjoner iverksettes:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-4-nummer-2-punkt-1"><article class="legalP" id="kapittel-3-paragraf-4-nummer-2-punkt-1-ledd-1">Skolen kan vise en student bort fra skole eller praksissted i inntil 5 dager.</article></article></li><li data-li-identifier="-" data-name="-"><article class="listArticle" id="kapittel-3-paragraf-4-nummer-2-punkt-2"><article class="legalP" id="kapittel-3-paragraf-4-nummer-2-punkt-2-ledd-1">Skolen kan vise en student bort for resten av studieprogrammet.</article></article></li></ul><p class="leddfortsettelse">Vedtaket om bortvisning kan påklages til den lokale klagenemnda for Frelsesarmeens offisersskole. Klagen stiles til skolen innen tre uker etter at studenten er gjort kjent med vedtaket. Studenten har rett på svar innen en uke etter klagefrist. Reglene om klagerett ved enkeltvedtak gjelder, jf. forvaltningsloven § 7.</p></article></article></section><section class="section" data-name="kapIV" id="kapittel-4" data-lovdata-URL="LTI/forskrift/2017-09-18-1634/KAPITTEL_4"><h2>Kapittel IV – Avleggelse og gjennomføring av eksamen</h2><article class="legalArticle" data-lovdata-URL="LTI/forskrift/2017-09-18-1634/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ansvar for gjennomføring av eksamen</span></h3><article class="legalP" id="kapittel-4-paragraf-1-ledd-1">Frelsesarmeens offisersskole har ansvaret for gjennomføringen av eksamen og vurdering i henhold til skolens fagplan. Styret for Frelsesarmeens offisersskole godkjenner eksamensformer slik de fremgår i læreplanen for Frelsesarmeens offisersutdanning. I enkelte emner kan det for noen studenter være aktuelt å avlegge eksamen ved universitet eller høgskole som erstatning for eller supplement til fagskolevurdering. I disse tilfeller gjelder eksamensreglement ved den aktuelle institusjonen.</article></article><article class="legalArticle" data-lovdata-URL="LTI/forskrift/2017-09-18-1634/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Informasjon om eksamen</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Skolen kunngjør tid og sted for eksamen minimum to måneder før oppstart av eksamen. Med oppstart menes: Den aktuelle eksamensdato, dato for utlevering av hjemmeeksamensoppgave, fristen for innlevering av andre oppgaver, fristen for siste innlevering ved mappelevering eller tidspunkt for annen form for eksamen eller vurdering.</article><article class="numberedLegalP" data-numerator="2" id="kapittel-4-paragraf-2-nummer-2">(2) Skolen fastsetter hvilke hjelpemidler som er tillatt ved eksamen med tilsyn og gir skriftlig informasjon om dette ved kunngjøring av tid og sted for eksamen.</article><article class="numberedLegalP" data-numerator="3" id="kapittel-4-paragraf-2-nummer-3">(3) Skolen fastsetter regler for bruk av hjelpemidler eller kilder til eksamen uten tilsyn og gir skriftlig informasjon om dette ved kunngjøring av tid og sted for eksamen.</article><article class="numberedLegalP" data-numerator="4" id="kapittel-4-paragraf-2-nummer-4">(4) Studentene skal gjøres kjent med fagskoleloven § 9 for behandling av fusk eller forsøk på fusk ved eksamen.</article></article><article class="legalArticle" data-lovdata-URL="LTI/forskrift/2017-09-18-1634/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Eksamensoppgavers målform og eksamensbesvarelsers språk</span></h3><article class="legalP" id="kapittel-4-paragraf-3-ledd-1">Eksamensbesvarelser kan foreligge på engelsk, svensk eller dansk som alternativ til norsk. Ved behov for innlevering på andre språk enn norsk, må dette søkes om ved skolestart.</article></article><article class="legalArticle" data-lovdata-URL="LTI/forskrift/2017-09-18-1634/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Antall forsøk til eksamen</span></h3><article class="legalP" id="kapittel-4-paragraf-4-ledd-1">Ved ikke bestått eksamen vil det ordinært ikke gis adgang til mer enn totalt tre eksamensforsøk. Styret for Frelsesarmeens offisersskole avgjør søknad om dispensasjon mht. antallet eksamensforsøk ved ikke bestått eksamen.</article></article><article class="legalArticle" data-lovdata-URL="LTI/forskrift/2017-09-18-1634/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Trekk fra eksamen i forkant, uteblivelse eller trekk fra påbegynt eksamen</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Hvis en eksamenskandidat ønsker å trekke seg fra eksamen, må dette skje senest 14 dager før tidspunkt for oppstart av eksamen.</article><article class="numberedLegalP" data-numerator="2" id="kapittel-4-paragraf-5-nummer-2">(2) En eksamenskandidat som trekker seg fra eksamen etter den angitte frist, uten gyldig forfall, har benyttet ett eksamensforsøk.</article><article class="numberedLegalP" data-numerator="3" id="kapittel-4-paragraf-5-nummer-3">(3) Ved eksamen med tilsyn: En eksamenskandidat ansees for å ha fremstilt seg til eksamen når eksamenskandidaten er til stede i eksamenslokalet idet oppgaven gjøres kjent.</article><article class="numberedLegalP" data-numerator="4" id="kapittel-4-paragraf-5-nummer-4">(4) Hvis en eksamenskandidat, på grunn av sykdom eller annen gyldig grunn, må trekke seg før eksamen, men etter 14 dagers fristen har gått ut, må vedkommende levere legeattest eller tilsvarende dokumentasjon for å få manglende frammøte til eksamen godkjent som gyldig forfall. Ellers blir det regnet som eksamensforsøk.</article><article class="numberedLegalP" data-numerator="5" id="kapittel-4-paragraf-5-nummer-5">(5) Hvis en eksamenskandidat på grunn av sykdom, eller annen gyldig grunn, må trekke seg under eksamen, eventuelt ikke kan levere fastsatt oppgave, må vedkommende levere legeattest eller tilsvarende dokumentasjon til skolen for å få dette godkjent som gyldig forfall. Ellers blir dette regnet som eksamensforsøk. Legeattest eller tilsvarende dokumentasjon må ved trekk før eller under eksamen opplyse om at den er utstedt i anledning forfall til en eksamen ved Frelsesarmeens offisersskole. Eksamenskandidaten må sørge for at legeattesten eller tilsvarende er datert den aktuelle eksamensdagen, og at dokumentasjon er poststemplet eller blir levert senest tre dager etter tidspunktet for eksamen.</article></article><article class="legalArticle" data-lovdata-URL="LTI/forskrift/2017-09-18-1634/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Behov for tilrettelagt eksamen</span></h3><article class="legalP" id="kapittel-4-paragraf-6-ledd-1">En eksamenskandidat som har behov for tilrettelagt eksamen, må søke skolen om dette innen én måned før oppstart av eksamen. En eksamenskandidat som får behov for tilrettelagt eksamen etter den fastsatte fristen og kan dokumentere at behovet oppsto etter fristen, må sende søknad snarest mulig etter at behovet oppsto.</article></article><article class="legalArticle" data-lovdata-URL="LTI/forskrift/2017-09-18-1634/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Utsatt eksamen, forfall til eksamen og ny eksamen</span></h3><article class="numberedLegalP" data-numerator="1" id="kapittel-4-paragraf-7-nummer-1">(1) Frelsesarmeens offisersskole avholder utsatt eksamen for eksamenskandidater med gyldig forfall til ordinær eksamen. Utsatt eksamen avholdes snarest mulig etter ordinær eksamen, og senest innen utgang av følgende semester.</article><article class="numberedLegalP" data-numerator="2" id="kapittel-4-paragraf-7-nummer-2">(2) Ved ikke bestått ordinær eksamen, gis det adgang til ny prøve innen den frist skolen fastsetter.</article></article><article class="legalArticle" data-lovdata-URL="LTI/forskrift/2017-09-18-1634/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Klage over formelle feil ved eksamen</span></h3><article class="numberedLegalP" data-numerator="1" id="kapittel-4-paragraf-8-nummer-1">(1) Den som har vært oppe til eksamen eller prøve, kan klage over formelle feil innen tre uker etter at han eller hun er, eller burde være kjent med det forhold som begrunner klagen. Slik klage avgjøres av styret.</article><article class="numberedLegalP" data-numerator="2" id="kapittel-4-paragraf-8-nummer-2">(2) Hvis det er begått feil som kan ha hatt betydning for studentens prestasjon eller bedømmelsen av denne, skal sensurvedtaket oppheves. Hvis feilen kan rettes opp ved ny sensur av innleverte arbeider, foretas ny sensurering. I motsatt fall holdes ny eksamen eller prøve med nye sensorer.</article><article class="numberedLegalP" data-numerator="3" id="kapittel-4-paragraf-8-nummer-3">(3) Hvis styret ser at det er begått formelle feil, og det er rimelig å anta at dette kan ha hatt betydning for en eller flere kandidaters prestasjon eller bedømmelse av denne, kan det bestemmes at det skal foretas ny sensurering eller holdes ny eksamen eller prøve.</article></article><article class="legalArticle" data-lovdata-URL="LTI/forskrift/2017-09-18-1634/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Vurdering</span></h3><article class="numberedLegalP" data-numerator="1" id="kapittel-4-paragraf-9-nummer-1">(1) Vurderingsform og kriterier for de enkelte fag og emner er beskrevet i læreplanen. Frelsesarmeens offisersskole benytter karakterskalaen bestått/ikke bestått med kommentar.</article><article class="numberedLegalP" data-numerator="2" id="kapittel-4-paragraf-9-nummer-2">(2) Det er fastsatt følgende generelle, kvalitative beskrivelser:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-9-nummer-2-punkt-1"><article class="legalP" id="kapittel-4-paragraf-9-nummer-2-punkt-1-ledd-1">Bestått: Som et minimum: Kandidaten tilfredsstiller de faglige minimumskravene og viser en viss grad av vurderingsevne og selvstendighet.</article></article></li><li data-li-identifier="-" data-name="-"><article class="listArticle" id="kapittel-4-paragraf-9-nummer-2-punkt-2"><article class="legalP" id="kapittel-4-paragraf-9-nummer-2-punkt-2-ledd-1">Ikke bestått: Prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</article></article></li></ul></article></article><article class="legalArticle" data-lovdata-URL="LTI/forskrift/2017-09-18-1634/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Sensurering</span></h3><article class="numberedLegalP" data-numerator="1" id="kapittel-4-paragraf-10-nummer-1">(1) Styret oppnevner sensorer. Ved bedømmelsen av eksamensoppgaver benytter skolen interne sensorer. I tillegg brukes en ekstern sensor i vurderingen av minst ett emne i hvert semester. Sensurfristen er fire uker etter avlagt eksamen. Eksamenskandidatens anonymitet skal sikres så langt det er faglig eller praktisk mulig.</article><article class="numberedLegalP" data-numerator="2" id="kapittel-4-paragraf-10-nummer-2">(2) Studenten har rett til å klage på karakterfastsettingen, og studenten har rett til ny sensurering. Reglene om klagerett ved enkeltvedtak etter forvaltningsloven gjelder. Ved ny sensurering etter klage på karakterfastsettingen, henter skolen to eksterne bedømmelsessensorer oppnevnt av styret for Frelsesarmeens offisersskole. Klagen stiles til rektor innen tre uker etter at eksamensresultatet er meddelt studenten. Rektor, undervisningsansvarlig og aktuelle lærere behandler klagesaken og sender den videre til bedømmelsessensorene. Studenten har krav på svar innen tre uker etter innsendt klage.</article><article class="numberedLegalP" data-numerator="3" id="kapittel-4-paragraf-10-nummer-3">(3) Klagerens anonymitet skal ved klage over karakterfastsettingen sikres dersom dette er praktisk mulig.</article><article class="numberedLegalP" data-numerator="4" id="kapittel-4-paragraf-10-nummer-4">(4) Skolen skal gjøre karakterfastsettingen, eventuell skriftlig begrunnelse og annen relevant informasjon fra første sensurering, samt klagen, kjent for sensorene som foretar ny sensurering av klagerens prestasjon.</article></article><article class="legalArticle" data-lovdata-URL="LTI/forskrift/2017-09-18-1634/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Ikke godkjent praksisperiode</span></h3><article class="legalP" id="kapittel-4-paragraf-11-ledd-1">Ved ikke godkjent praksis kan studenten søke om<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-11-ledd-1-punkt-1"><article class="legalP" id="kapittel-4-paragraf-11-ledd-1-punkt-1-ledd-1">alternativ praksisgjennomføring,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-11-ledd-1-punkt-2"><article class="legalP" id="kapittel-4-paragraf-11-ledd-1-punkt-2-ledd-1">ny vurdering,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-11-ledd-1-punkt-3"><article class="legalP" id="kapittel-4-paragraf-11-ledd-1-punkt-3-ledd-1">levere ny rapport.</article></article></li></ul></article></article><article class="legalArticle" data-lovdata-URL="LTI/forskrift/2017-09-18-1634/§4-12" data-name="§4-12" id="kapittel-4-paragraf-12"><h3 class="legalArticleHeader"><span class="legalArticleValue">§ 4-12</span>. <span class="legalArticleTitle">Sluttvurdering og vitnemål</span></h3><article class="legalP" id="kapittel-4-paragraf-12-ledd-1">Vitnemål for bestått offisersutdanning gis på grunnlag av<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-12-ledd-1-punkt-1"><article class="legalP" id="kapittel-4-paragraf-12-ledd-1-punkt-1-ledd-1">godkjent vurdering i henhold til læreplanens krav</article></article></li><li data-li-identifier="-" data-name="-"><article class="listArticle" id="kapittel-4-paragraf-12-ledd-1-punkt-2"><article class="legalP" id="kapittel-4-paragraf-12-ledd-1-punkt-2-ledd-1">godkjent praksis og deltakelse i programrelaterte aktiviteter</article></article></li><li data-li-identifier="-" data-name="-"><article class="listArticle" id="kapittel-4-paragraf-12-ledd-1-punkt-3"><article class="legalP" id="kapittel-4-paragraf-12-ledd-1-punkt-3-ledd-1">godkjent evaluering fra praksisveileder</article></article></li><li data-li-identifier="-" data-name="-"><article class="listArticle" id="kapittel-4-paragraf-12-ledd-1-punkt-4"><article class="legalP" id="kapittel-4-paragraf-12-ledd-1-punkt-4-ledd-1">godkjent praksisrapport</article></article></li><li data-li-identifier="-" data-name="-"><article class="listArticle" id="kapittel-4-paragraf-12-ledd-1-punkt-5"><article class="legalP" id="kapittel-4-paragraf-12-ledd-1-punkt-5-ledd-1">godkjent frammøte.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2017-09-18-1634/KAPITTEL_5"><h2>Kapittel V – Klagebehandling</h2><article class="legalArticle" data-lovdata-URL="LTI/forskrift/2017-09-18-1634/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klagerett</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) En student har klagerett på alle enkeltvedtak fattet av skolen. Alle enkeltvedtak skal være skriftlige og inneholde en begrunnelse for vedtaket.</article><article class="numberedLegalP" data-numerator="2" id="kapittel-5-paragraf-1-nummer-2">(2) Alle enkeltvedtak fattes av skolen.</article></article><article class="legalArticle" data-lovdata-URL="LTI/forskrift/2017-09-18-1634/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Klagefrist</span></h3><article class="legalP" id="kapittel-5-paragraf-2-ledd-1">Klagefrist på alle enkeltvedtak er tre (3) uker etter at studenten har mottatt vedtaket eller etter at studenten burde vært kjent med forholdet som begrunner klagen. Dersom studenten har bedt om begrunnelse for vedtaket, gjelder klagefristen fra begrunnelsen er mottatt.</article></article><article class="legalArticle" data-lovdata-URL="LTI/forskrift/2017-09-18-1634/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Klagens innhold</span></h3><article class="legalP" id="kapittel-5-paragraf-3-ledd-1">En klage må være skriftlig og inneholde informasjon om vedtaket det klages på, og endringen som ønskes i vedtaket det klages over. Klagen bør også være begrunnet. Klagen må være undertegnet og datert.</article></article><article class="legalArticle" data-lovdata-URL="LTI/forskrift/2017-09-18-1634/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Veiledning, hjelp og støtte</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Skolen skal informere studenten om klageadgang, klagefrist, klageinstans og fremgangsmåte ved klage, samt retten til å se sakens dokumenter. Denne informasjonen skal gis i alle enkeltvedtak.</article><article class="numberedLegalP" data-numerator="2" id="kapittel-5-paragraf-4-nummer-2">(2) Studenten kan få hjelp og støtte fra skolens administrasjon til utforming av en skriftlig klage. Dersom klagen gjelder en disiplinær sanksjon har studenten rett til å la seg bistå i alle trinn av saksbehandlingen, for eksempel av studentrepresentant. Studentrepresentanten som eventuelt bistår studenten, skal ikke sitte i skolens klagenemnd.</article></article><article class="legalArticle" data-lovdata-URL="LTI/forskrift/2017-09-18-1634/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Klageinstans</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) Skolen har opprettet en klagenemnd som skal behandle klager etter enkeltvedtak fattet av rektor.</article><article class="numberedLegalP" data-numerator="2" id="kapittel-5-paragraf-5-nummer-2">(2) Skolens klagenemnd skal ha fem medlemmer med personlige varamedlemmer. Lederen og varamedlemmet for lederen skal fylle de lovbestemte kravene for lagdommere. Lederen og varamedlemmet for lederen skal ikke være ansatt ved fagskolen. To av medlemmene skal være studenter.</article><article class="numberedLegalP" data-numerator="3" id="kapittel-5-paragraf-5-nummer-3">(3) Klagenemnden er vedtaksfør når lederen eller varamedlemmet for lederen og to andre medlemmer er til stede.</article><article class="numberedLegalP" data-numerator="4" id="kapittel-5-paragraf-5-nummer-4">(4) Rektor har ikke anledning til å sitte i klagenemnden.</article><article class="numberedLegalP" data-numerator="5" id="kapittel-5-paragraf-5-nummer-5">(5) Klagenemnden innkalles og møter etter behov.</article><article class="numberedLegalP" data-numerator="6" id="kapittel-5-paragraf-5-nummer-6">(6) Ved klage på karakterfastsetting oppnevnes nye sensorer. Slike klager skal ikke behandles av klageinstansen.</article><article class="numberedLegalP" data-numerator="7" id="kapittel-5-paragraf-5-nummer-7">(7) Enkeltvedtak fattet av skolens klagenemnd, kan påklages til Nasjonal klagenemnd for fagskoler.</article></article><article class="legalArticle" data-lovdata-URL="LTI/forskrift/2017-09-18-1634/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Saksgang ved klage</span></h3><article class="numberedLegalP" data-numerator="1" id="kapittel-5-paragraf-6-nummer-1">(1) Studenten skal sende klagen skriftlig til skolen. Når skolen har mottatt klagen, informeres studenten om at klagen er mottatt og om videre saksgang.</article><article class="numberedLegalP" data-numerator="2" id="kapittel-5-paragraf-6-nummer-2">(2) Klagen behandles først av skolen. Hvis skolen ikke finner grunn til å omgjøre vedtaket til klagers gunst, sender rektor klagen videre til skolens klagenemnd, eller Nasjonal klagenemnd for videre behandling uten opphold.</article><article class="numberedLegalP" data-numerator="3" id="kapittel-5-paragraf-6-nummer-3">(3) Skolens klagenemnd eller Nasjonal klagenemnd, kan om nødvendig innhente ytterlig informasjon fra skolens administrasjon og fra den som klager. Klagen skal være så godt opplyst som mulig før vedtaket fattes.</article><article class="numberedLegalP" data-numerator="4" id="kapittel-5-paragraf-6-nummer-4">(4) Søkeren har krav på et begrunnet svar på klagen innen 3 (tre) uker fra skolens klagenemnd eller Nasjonal klagenemnd mottok klagen. Avgjørelsen er endelig og kan ikke påklages.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2017-09-18-1634/KAPITTEL_6"><h2>Kapittel VI – Innpassing og fritak</h2><article class="legalArticle" data-lovdata-URL="LTI/forskrift/2017-09-18-1634/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Innpassing av emner</span></h3><article class="legalP" id="kapittel-6-paragraf-1-ledd-1">Studenter kan søke om å få godkjent tidligere bestått fagskoleutdanning som en del av utdanningen. Utdanningen må tilfredsstille de faglige kravene for emnet eller emnene det søkes om innpassing for. Det er kun emner fra andre godkjente fagskoleutdanninger på samme eller nært beslektede fagområder og med samme antall fagskolepoeng, som kan innpasses i utdanningen.</article></article><article class="legalArticle" data-lovdata-URL="LTI/forskrift/2017-09-18-1634/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Fritak for deler av utdanningen</span></h3><article class="legalP" id="kapittel-6-paragraf-2-ledd-1">Studenter kan søke om å få fritak for deler av utdanningen. Fritaket gis på grunnlag av dokumentert oppnådd likeverdig kompetanse. Relevant kompetanse kan for eksempel være utenlandsk utdanning, voksenopplæring eller høyere utdanning på samme eller beslektet fagområde. Fritak kan også gis på grunnlag av realkompetanse.</article></article><article class="legalArticle" data-lovdata-URL="LTI/forskrift/2017-09-18-1634/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Prosedyre ved vurdering av innpassing og fritak</span></h3><article class="numberedLegalP" data-numerator="1" id="kapittel-6-paragraf-3-nummer-1">(1) Søknad om innpassing eller fritak må inneholde nødvendig dokumentasjon av omfang og innhold i emnet som studenten ønsker godskrevet. Eksempler på dokumentasjon er vitnemål, kompetansebevis, attester, studieplan med mer. Dokumentasjon i forbindelse med søknad om innpassing og fritak, sendes inn samtidig som man søker om opptak til skolen. Godkjenning eller avslag på innpassing og fritak, skal være kjent for studenten før man aksepterer opptak gjennom signert studiekontrakt.</article><article class="numberedLegalP" data-numerator="2" id="kapittel-6-paragraf-3-nummer-2">(2) Skolen foretar en faglig vurdering av innsendt dokumentasjon. Utgangspunktet for vurderinger om innpassing og fritak er læringsutbyttet for den aktuelle utdanningen eller det aktuelle emnet, og fagskolepoeng eller andre vurderinger av omfang, nivå og arbeidsbelastning. Dersom utdanningen eller emnet ikke inneholder læringsutbyttebeskrivelser, kan studenten dokumentere læringsutbyttet gjennom studieplan eller lignende.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2017-09-18-1634/KAPITTEL_7"><h2>Kapittel VII – Ikrafttredelse</h2><article class="legalArticle" data-lovdata-URL="LTI/forskrift/2017-09-18-1634/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Denne forskrift ble vedtatt i styret for Frelsesarmeens offisersskole 18. september 2017 og gjelder fra kunngjøringsdato. Fra samme tidspunkt oppheves reglement for Frelsesarmeens offisersskole av 16. september 2015.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>