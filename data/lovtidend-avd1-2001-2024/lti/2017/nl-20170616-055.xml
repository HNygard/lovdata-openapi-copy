<!DOCTYPE html><html lang="no"><head><title>Lov om endringer i helselovgivningen (overføring av det offentlige tannhelsetjenesteansvaret, lovfesting av kompetansekrav m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-16-55</dd><dt class="dokid">DokumentID</dt><dd class="dokid">LTI/lov/2017-06-16-55</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1983-06-03-54</li><li>lov/1997-02-28-19</li><li>lov/1999-07-02-61</li><li>lov/1999-07-02-63</li><li>lov/2009-06-19-58</li><li>lov/2011-06-24-29</li><li>lov/2011-06-24-30</li><li>lov/2014-06-20-42</li><li>lov/2014-06-20-43</li></ul></dd><dt class="legalArea">Rettsområde</dt><dd class="legalArea"><ul><li>Helse- og omsorgsrett</li> <li>Helse- og omsorgsrett &gt; Helseforetak</li> <li>Helse- og omsorgsrett &gt; Helsepersonell</li> <li>Helse- og omsorgsrett &gt; Kommunehelsetjeneste</li> <li>Helse- og omsorgsrett &gt; Pasientrettigheter</li> <li>IKT- og medierett &gt; Personopplysninger</li> <li>Pensjons- og trygderett &gt; Ytelser ved sykdom m.m.</li> <li>Skatte- og avgiftsrett &gt; Merverdiavgift</li></ul></dd><dt class="dateOfPublication">Kunngjort</dt><dd class="dateOfPublication">2017-06-16 16:15</dd><dt class="journalNumber">Journalnummer</dt><dd class="journalNumber">2017-0579</dd><dt class="titleShort">Korttittel</dt><dd class="titleShort">Endringslov til helselovgivningen</dd><dt class="title">Tittel</dt><dd class="title">Lov om endringer i helselovgivningen (overføring av det offentlige tannhelsetjenesteansvaret, lovfesting av kompetansekrav m.m.)</dd><dt class="miscInformation">Annet om dokumentet</dt><dd class="miscInformation">Prop.71 L (2016–2017), Innst.378 L (2016–2017), Lovvedtak 108 (2016–2017). Stortingets første og andre gangs behandling hhv. 8. og 12. juni 2017. Fremmet av Helse- og omsorgsdepartementet.</dd><dt class="refid">RefID</dt><dd class="refid">lov/2017-06-16-55</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i helselovgivningen (overføring av det offentlige tannhelsetjenesteansvaret, lovfesting av kompetansekrav m.m.)<ul class="tocSubUl"><li>I<ul class="tocSubUl"><li>§ 1-3c. Fylkeskommunens ansvar for å forebygge, avdekke og avverge vold og seksuelle overgrep</li><li>§ 2-1f. De regionale helseforetakenes ansvar for å forebygge, avdekke og avverge vold og seksuelle overgrep</li><li>§ 3-3 a. Kommunens ansvar for å forebygge, avdekke og avverge vold og seksuelle overgrep</li><li>§ 5-11. Veiledningsplikt overfor spesialisthelsetjenesten</li></ul></li><li>II</li><li>III<ul class="tocSubUl"><li>§ 2-1 f. Rett til nødvendig tannhelsehjelp fra kommunens helse- og omsorgstjeneste</li><li>§ 3-2 b. Kommunens ansvar for tannhelsetjenester til bestemte pasient- og brukergrupper</li><li>§ 11-6. Plikt til å utarbeide atskilte regnskaper mv. for tannhelsetjenester</li></ul></li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/lov/2017-06-16-55" id="dokument"><h1>Lov om endringer i helselovgivningen (overføring av det offentlige tannhelsetjenesteansvaret, lovfesting av kompetansekrav m.m.)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 3. juni 1983 nr. 54 om tannhelsetjenesten (tannhelsetjenesteloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 2. juli 1999 nr. 61 om spesialisthelsetjenesten m.m. (spesialisthelsetjenesteloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 2. juli 1999 nr. 63 om pasient- og brukerrettigheter (pasient- og brukerrettighetsloven).</article></article></li><li data-li-identifier="5" data-name="5"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 19. juni 2009 nr. 58 om merverdiavgift (merverdiavgiftsloven).</article></article></li><li data-li-identifier="6" data-name="6"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 24. juni 2011 nr. 29 om folkehelsearbeid (folkehelseloven).</article></article></li><li data-li-identifier="7" data-name="7"><article class="listArticle" data-text-size="small" id="punkt-7"><article class="legalP" id="punkt-7-ledd-1">Lov 24. juni 2011 nr. 30 om kommunale helse- og omsorgstjenester (helse- og omsorgstjenesteloven).</article></article></li><li data-li-identifier="8" data-name="8"><article class="listArticle" data-text-size="small" id="punkt-8"><article class="legalP" id="punkt-8-ledd-1">Lov 20. juni 2014 nr. 42 om behandling av helseopplysninger ved ytelse av helsehjelp (pasientjournalloven).</article></article></li><li data-li-identifier="9" data-name="9"><article class="listArticle" data-text-size="small" id="punkt-9"><article class="legalP" id="punkt-9-ledd-1">Lov 20. juni 2014 nr. 43 om helseregistre og behandling av helseopplysninger (helseregisterloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2017-06-16-55/KAPITTEL_1"><h2 data-text-align="center">I</h2><article class="defaultP"><strong>1.</strong> I lov 3. juni 1983 nr. 54 om tannhelsetjenesten skal ny § 1-3c lyde:</article><article class="futureLegalArticle" data-name="§1-3c" id="kapittel-1-foreslåttparagraf-1"><span class="futureLegalArticleHeader">§ 1-3c. <span class="legalArticleTitle">Fylkeskommunens ansvar for å forebygge, avdekke og avverge vold og seksuelle overgrep</span></span><article class="legalP" id="kapittel-1-foreslåttparagraf-1-ledd-1">Fylkeskommunen skal ha særlig oppmerksomhet rettet mot at pasienter kan være utsatt for, eller kan stå i fare for å bli utsatt for, vold eller seksuelle overgrep. Fylkeskommunen skal legge til rette for at den offentlige tannhelsetjenesten blir i stand til å forebygge, avdekke og avverge vold og seksuelle overgrep.</article></article> <article class="defaultP" margin-top="true"><strong>2.</strong> I lov 28. februar 1997 nr. 19 om folketrygd skal § 5-8 tredje ledd første og andre punktum oppheves.</article> <article class="defaultP" margin-top="true"><strong>3.</strong> I lov 2. juli 1999 nr. 61 om spesialisthelsetjenesten m.m. gjøres følgende endringer:</article> <article class="defaultP" margin-top="true">Ny § 2-1f skal lyde:</article><article class="futureLegalArticle" data-name="§2-1f" id="kapittel-1-foreslåttparagraf-2"><span class="futureLegalArticleHeader">§ 2-1f. <span class="legalArticleTitle">De regionale helseforetakenes ansvar for å forebygge, avdekke og avverge vold og seksuelle overgrep</span></span><article class="legalP" id="kapittel-1-foreslåttparagraf-2-ledd-1">De regionale helseforetakene skal ha særlig oppmerksomhet rettet mot at pasienter kan være utsatt for, eller kan stå i fare for å bli utsatt for, vold eller seksuelle overgrep. De regionale helseforetakene skal legge til rette for at spesialisthelsetjenesten blir i stand til å forebygge, avdekke og avverge vold og seksuelle overgrep.</article></article> <article class="defaultP" margin-top="true">§ 2-5c første til tredje ledd skal lyde:</article><article class="legalP" id="kapittel-1-ledd-1">Helseinstitusjon som omfattes av denne loven skal oppnevne kontaktlege for pasienter som har alvorlig sykdom, skade eller lidelse, og som har behov for behandling eller oppfølging av spesialisthelsetjenesten av en viss varighet. Kontaktlegen skal være involvert i behandlingen eller oppfølgingen av pasienten.</article><article class="legalP" id="kapittel-1-ledd-2">Helseinstitusjon som omfattes av denne loven, skal peke ut kontaktlege for pasienten så snart som mulig etter at det er vurdert at pasienten har rett til kontaktlege, senest første virkedag etter innleggelse eller poliklinisk undersøkelse. Pasienten skal så snart som mulig få vite hvem som er hans eller hennes kontaktlege, og skal orienteres om hvilket ansvar og hvilke oppgaver kontaktlegen har.</article><article class="legalP" id="kapittel-1-ledd-3">Kontaktlegen skal være pasientens faste medisinskfaglige kontakt. For å sikre kontinuitet i pasientforløpet skal helseinstitusjon som omfattes av denne loven vurdere om kontaktlegen også skal være informasjonsansvarlig etter helsepersonelloven § 10 og journalansvarlig etter helsepersonelloven § 39.</article> <article class="defaultP" margin-top="true"><strong>4.</strong> I lov 24. juni 2011 nr. 30 om kommunale helse- og omsorgstjenester m.m. gjøres følgende endringer:</article> <article class="defaultP" margin-top="true">§ 1-1 nr. 5 skal lyde:<ul class="defaultList"><li data-li-identifier="5." data-name="5."><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">sikre samhandling og at tjenestetilbudet blir tilgjengelig for pasient og bruker, sikre nødvendig opplæring av pasient, bruker og pårørende, samt sikre at tilbudet er tilpasset den enkeltes behov,</article></article></li></ul></article> <article class="defaultP" margin-top="true">§ 3-2 første ledd nr. 3 skal lyde:<ul class="defaultList"><li data-li-identifier="3." data-name="3."><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">Hjelp ved ulykker og andre akutte situasjoner, herunder: <ul class="defaultList"><li data-li-identifier="a." data-name="a."><article class="listArticle" id="kapittel-1-ledd-3-punkt-2-ledd-1-punkt-1"><article class="legalP" id="kapittel-1-ledd-3-punkt-2-ledd-1-punkt-1-ledd-1">legevakt,</article></article></li><li data-li-identifier="b." data-name="b."><article class="listArticle" id="kapittel-1-ledd-3-punkt-2-ledd-1-punkt-2"><article class="legalP" id="kapittel-1-ledd-3-punkt-2-ledd-1-punkt-2-ledd-1">heldøgns medisinsk akuttberedskap,</article></article></li><li data-li-identifier="c." data-name="c."><article class="listArticle" id="kapittel-1-ledd-3-punkt-2-ledd-1-punkt-3"><article class="legalP" id="kapittel-1-ledd-3-punkt-2-ledd-1-punkt-3-ledd-1">medisinsk nødmeldetjeneste, og</article></article></li><li data-li-identifier="d." data-name="d."><article class="listArticle" id="kapittel-1-ledd-3-punkt-2-ledd-1-punkt-4"><article class="legalP" id="kapittel-1-ledd-3-punkt-2-ledd-1-punkt-4-ledd-1">psykososial beredskap og oppfølging.</article></article></li></ul></article></article></li></ul></article> <article class="defaultP" margin-top="true">§ 3-2 andre ledd nytt første punktum skal lyde:</article><article class="legalP" id="kapittel-1-ledd-4">For å oppfylle ansvaret etter § 3-1 skal kommunen ha knyttet til seg lege, sykepleier, fysioterapeut, jordmor og helsesøster.</article> <article class="defaultP" margin-top="true">Nåværende første punktum blir andre punktum.</article> <article class="defaultP" margin-top="true">Ny § 3-3 a skal lyde:</article><article class="futureLegalArticle" data-name="§3-3a" id="kapittel-1-foreslåttparagraf-3"><span class="futureLegalArticleHeader">§ 3-3 a. <span class="legalArticleTitle">Kommunens ansvar for å forebygge, avdekke og avverge vold og seksuelle overgrep</span></span><article class="legalP" id="kapittel-1-foreslåttparagraf-3-ledd-1">Kommunen skal ha særlig oppmerksomhet rettet mot at pasienter og brukere kan være utsatt for, eller kan stå i fare for å bli utsatt for, vold eller seksuelle overgrep. Kommunen skal legge til rette for at helse- og omsorgstjenesten blir i stand til å forebygge, avdekke og avverge vold og seksuelle overgrep.</article></article> <article class="defaultP" margin-top="true">Ny § 5-11 skal lyde:</article><article class="futureLegalArticle" data-name="§5-11" id="kapittel-1-foreslåttparagraf-4"><span class="futureLegalArticleHeader">§ 5-11. <span class="legalArticleTitle">Veiledningsplikt overfor spesialisthelsetjenesten</span></span><article class="legalP" id="kapittel-1-foreslåttparagraf-4-ledd-1">Personell som yter tjenester omfattet av loven her, skal gi spesialisthelsetjenesten råd, veiledning og opplysninger om helsemessige forhold som er påkrevd for at spesialisthelsetjenesten skal kunne løse sine oppgaver etter lov og forskrift.</article></article></section><section class="section" data-name="kapII" id="kapittel-2" data-lovdata-URL="LTI/lov/2017-06-16-55/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 24. juni 2011 nr. 30 om kommunale helse- og omsorgstjenester skal § 3-2 andre ledd første punktum lyde:</article><article class="legalP" id="kapittel-2-ledd-2">For å oppfylle ansvaret etter § 3-1 skal kommunen ha knyttet til seg lege, sykepleier, fysioterapeut, jordmor, helsesøster, ergoterapeut og psykolog.</article></section><section class="section" data-name="kapIII" id="kapittel-3" data-lovdata-URL="LTI/lov/2017-06-16-55/KAPITTEL_3"><h2 data-text-align="center">III</h2><article class="defaultP"><strong>1.</strong> I lov 2. juli 1999 nr. 63 om pasient- og brukerrettigheter gjøres følgende endringer:</article> <article class="defaultP" margin-top="true">§ 1-3 bokstav d skal lyde:<ul class="defaultList"><li data-li-identifier="d." data-name="d."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">helse- og omsorgstjenesten: den kommunale helse- og omsorgstjenesten, spesialisthelsetjenesten og private tilbydere av helse- og omsorgstjenester.</article></article></li></ul></article> <article class="defaultP" margin-top="true">§ 2-1 a nytt tredje ledd skal lyde:</article><article class="legalP" id="kapittel-3-ledd-1">Rettigheter etter første og andre ledd omfatter ikke tannhelsetjenester, jf. § 2-1 f.</article> <article class="defaultP" margin-top="true">Nåværende tredje til femte ledd blir fjerde til sjette ledd.</article> <article class="defaultP" margin-top="true">Ny § 2-1 f skal lyde:</article><article class="futureLegalArticle" data-name="§2-1f" id="kapittel-3-foreslåttparagraf-1"><span class="futureLegalArticleHeader">§ 2-1 f. <span class="legalArticleTitle">Rett til nødvendig tannhelsehjelp fra kommunens helse- og omsorgstjeneste</span></span><article class="legalP" id="kapittel-3-foreslåttparagraf-1-ledd-1">Pasient og bruker som nevnt i helse- og omsorgstjenesteloven § 3-2 b, har rett til nødvendig tannhelsehjelp. Kommunen skal gi den som søker eller trenger tannhelsetjenester, de helse- og behandlingsmessige opplysninger vedkommende trenger for å ivareta sin rett.</article></article> <article class="defaultP" margin-top="true">§ 6-1 første ledd skal lyde:</article><article class="legalP" id="kapittel-3-ledd-2">Barn har rett til nødvendig helsehjelp også i form av helsekontroll, herunder tannhelsekontroll, i den kommunen barnet bor eller midlertidig oppholder seg, jf. helse- og omsorgstjenesteloven § 3-2.</article> <article class="defaultP" margin-top="true">§ 7-4 første ledd første punktum skal lyde:</article><article class="legalP" id="kapittel-3-ledd-3">Pasienten, brukeren, eller andre som har rett til det, kan be tilsynsmyndigheten om en vurdering dersom vedkommende mener bestemmelser om plikter fastsatt i eller i medhold av helsepersonelloven, spesialisthelsetjenesteloven og helse- og omsorgstjenesteloven er brutt til ulempe for seg eller den hun eller han opptrer på vegne av.</article> <article class="defaultP" margin-top="true"><strong>2.</strong> I lov 19. juni 2009 nr. 58 om merverdiavgift gjøres følgende endringer:</article> <article class="defaultP" margin-top="true">§ 3-2 første ledd bokstav a skal lyde:<ul class="defaultList"><li data-li-identifier="a." data-name="a."><article class="listArticle" id="kapittel-3-ledd-3-punkt-1"><article class="legalP" id="kapittel-3-ledd-3-punkt-1-ledd-1">omfattes av helse- og omsorgstjenesteloven og spesialisthelsetjenesteloven, samt tanntekniske tjenester.</article></article></li></ul></article> <article class="defaultP" margin-top="true">§ 3-2 første ledd bokstav b oppheves.</article> <article class="defaultP" margin-top="true">Nåværende bokstav c, d og e blir bokstav b, c og d.</article> <article class="defaultP" margin-top="true"><strong>3.</strong> I lov 24. juni 2011 nr. 29 om folkehelsearbeid skal § 21 første ledd bokstav b lyde:<ul class="defaultList"><li data-li-identifier="b)" data-name="b)"><article class="listArticle" id="kapittel-3-ledd-3-punkt-2"><article class="legalP" id="kapittel-3-ledd-3-punkt-2-ledd-1">relevant kunnskap fra kommunene og fra fylkeskommunens virksomhet med betydning for folkehelsen.</article></article></li></ul></article> <article class="defaultP" margin-top="true"><strong>4.</strong> I lov 24. juni 2011 nr. 30 om kommunale helse- og omsorgstjenester m.m. gjøres følgende endringer:</article> <article class="defaultP" margin-top="true">§ 1-2 første ledd skal lyde:</article><article class="legalP" id="kapittel-3-ledd-4">Loven gjelder for helse- og omsorgstjenester, herunder tannhelsetjenester, som tilbys eller ytes i riket av kommunen eller private som har avtale med kommunen, når ikke annet følger av loven her.</article> <article class="defaultP" margin-top="true">§ 3-1 første ledd nytt andre punktum skal lyde:</article><article class="legalP" id="kapittel-3-ledd-5">Kommunen skal sørge for at tannhelsetjenester, herunder spesialisttannhelsetjenester, er tilgjengelige for personer som oppholder seg i kommunen.</article> <article class="defaultP" margin-top="true">§ 3-2 første ledd nytt nr. 7 skal lyde:<ul class="defaultList"><li data-li-identifier="7." data-name="7."><article class="listArticle" id="kapittel-3-ledd-5-punkt-1"><article class="legalP" id="kapittel-3-ledd-5-punkt-1-ledd-1">Tannhelsetjenester, herunder til pasient- og brukergrupper som nevnt i § 3-2 b.</article></article></li></ul></article> <article class="defaultP" margin-top="true">§ 3-2 andre ledd første punktum skal lyde:</article><article class="legalP" id="kapittel-3-ledd-6">For å oppfylle ansvaret etter § 3-1 skal kommunen ha knyttet til seg lege, sykepleier, fysioterapeut, jordmor, helsesøster, ergoterapeut, psykolog, tannpleier og tannlege.</article> <article class="defaultP" margin-top="true">Ny § 3-2 b skal lyde:</article><article class="futureLegalArticle" data-name="§3-2b" id="kapittel-3-foreslåttparagraf-2"><span class="futureLegalArticleHeader">§ 3-2 b. <span class="legalArticleTitle">Kommunens ansvar for tannhelsetjenester til bestemte pasient- og brukergrupper</span></span><article class="legalP" id="kapittel-3-foreslåttparagraf-2-ledd-1">For å oppfylle ansvaret etter § 3-1 skal kommunen gi et regelmessig og oppsøkende tannhelsetilbud til:<ul class="defaultList"><li data-li-identifier="1." data-name="1."><article class="listArticle" id="kapittel-3-foreslåttparagraf-2-ledd-1-punkt-1"><article class="legalP" id="kapittel-3-foreslåttparagraf-2-ledd-1-punkt-1-ledd-1">Barn og ungdom til og med det året de fyller 20 år</article></article></li><li data-li-identifier="2." data-name="2."><article class="listArticle" id="kapittel-3-foreslåttparagraf-2-ledd-1-punkt-2"><article class="legalP" id="kapittel-3-foreslåttparagraf-2-ledd-1-punkt-2-ledd-1">Personer med psykisk utviklingshemming</article></article></li><li data-li-identifier="3." data-name="3."><article class="listArticle" id="kapittel-3-foreslåttparagraf-2-ledd-1-punkt-3"><article class="legalP" id="kapittel-3-foreslåttparagraf-2-ledd-1-punkt-3-ledd-1">Personer som oppholder seg i helseinstitusjon, herunder institusjon i spesialisthelsetjenesten</article></article></li><li data-li-identifier="4." data-name="4."><article class="listArticle" id="kapittel-3-foreslåttparagraf-2-ledd-1-punkt-4"><article class="legalP" id="kapittel-3-foreslåttparagraf-2-ledd-1-punkt-4-ledd-1">Personer som mottar helsetjenester i hjemmet i form av sykepleie</article></article></li><li data-li-identifier="5." data-name="5."><article class="listArticle" id="kapittel-3-foreslåttparagraf-2-ledd-1-punkt-5"><article class="legalP" id="kapittel-3-foreslåttparagraf-2-ledd-1-punkt-5-ledd-1">Personer som på grunn av rusavhengighet mottar ett av følgende tilbud: <ul class="defaultList"><li data-li-identifier="a." data-name="a."><article class="listArticle" id="kapittel-3-foreslåttparagraf-2-ledd-1-punkt-5-ledd-1-punkt-1"><article class="legalP" id="kapittel-3-foreslåttparagraf-2-ledd-1-punkt-5-ledd-1-punkt-1-ledd-1">tjenester som nevnt i § 3-2 første ledd nr. 6 bokstav b til c</article></article></li><li data-li-identifier="b." data-name="b."><article class="listArticle" id="kapittel-3-foreslåttparagraf-2-ledd-1-punkt-5-ledd-1-punkt-2"><article class="legalP" id="kapittel-3-foreslåttparagraf-2-ledd-1-punkt-5-ledd-1-punkt-2-ledd-1">legemiddelassistert rehabilitering</article></article></li><li data-li-identifier="c." data-name="c."><article class="listArticle" id="kapittel-3-foreslåttparagraf-2-ledd-1-punkt-5-ledd-1-punkt-3"><article class="legalP" id="kapittel-3-foreslåttparagraf-2-ledd-1-punkt-5-ledd-1-punkt-3-ledd-1">annen tverrfaglig spesialisert behandling for rusavhengighet</article></article></li></ul></article></article></li><li data-li-identifier="6." data-name="6."><article class="listArticle" id="kapittel-3-foreslåttparagraf-2-ledd-1-punkt-6"><article class="legalP" id="kapittel-3-foreslåttparagraf-2-ledd-1-punkt-6-ledd-1">Innsatte i fengsler i kriminalomsorgen, jf. § 3-9.</article></article></li></ul></article><article class="legalP" id="kapittel-3-foreslåttparagraf-2-ledd-2">Kommunen kan i tillegg gi et regelmessig og oppsøkende tannhelsetilbud til andre pasient- og brukergrupper enn dem som fremgår av første ledd.</article><article class="legalP" id="kapittel-3-foreslåttparagraf-2-ledd-3">Kommunen kan yte tannhelsetjenester til voksne mot betaling etter nærmere bestemmelser fastsatt av kommunen. Departementet kan gi forskrift om at kommunen skal sørge for å tilby slike tjenester i områder av kommunen der det ikke foreligger annet tilstrekkelig tilbud, og om pliktens varighet og geografiske omfang.</article></article> <article class="defaultP" margin-top="true">§ 3-4 nytt andre ledd skal lyde:</article><article class="legalP" id="kapittel-3-ledd-7">Kommunen har ansvar for å samordne kommunal og privat tannhelsevirksomhet.</article> <article class="defaultP" margin-top="true">Nåværende andre ledd blir nytt tredje ledd.</article> <article class="defaultP" margin-top="true">§ 11-1 tredje ledd nytt andre punktum skal lyde:</article><article class="legalP" id="kapittel-3-ledd-8">Dersom pasientens utgifter til tannhelsetjenester helt eller delvis skal dekkes av kommunen, må den privatpraktiserende ha avtale med kommunen.</article> <article class="defaultP" margin-top="true">§ 11-1 nytt fjerde ledd skal lyde:</article><article class="legalP" id="kapittel-3-ledd-9">Kommunen skal dekke utgifter til reise for pasienter som får tilbud om tannhelsetjenester etter § 3-2 b. Kommunen skal gi forskrift med nærmere bestemmelser om utgiftsdekningen.</article> <article class="defaultP" margin-top="true">Nåværende fjerde til sjette ledd blir femte til syvende ledd.</article> <article class="defaultP" margin-top="true">Ny § 11-6 skal lyde:</article><article class="futureLegalArticle" data-name="§11-6" id="kapittel-3-foreslåttparagraf-3"><span class="futureLegalArticleHeader">§ 11-6. <span class="legalArticleTitle">Plikt til å utarbeide atskilte regnskaper mv. for tannhelsetjenester</span></span><article class="legalP" id="kapittel-3-foreslåttparagraf-3-ledd-1">Departementet kan gi forskrift om krav til føring av atskilte regnskaper, krav til fordeling av inntekter og utgifter, regulering av overskudd, kontrollsystemer, informasjon og andre krav som er nødvendige for å unngå kryssubsidiering mellom tannhelsetjenester som kommunen tilbyr i områder av kommunen der det ikke foreligger annet tilstrekkelig tilbud, og tjenester som tilbys i konkurranse med private tjenesteytere.</article></article> <article class="defaultP" margin-top="true"><strong>5.</strong> I lov 20. juni 2014 nr. 42 om behandling av helseopplysninger ved ytelse av helsehjelp skal § 14 første ledd lyde:</article><article class="legalP" id="kapittel-3-ledd-10">Virksomheter og helsepersonell som tilbyr eller yter tjenester som omfattes av apotekloven, folkehelseloven, helse- og omsorgstjenesteloven, legemiddelloven, smittevernloven og spesialisthelsetjenesteloven, plikter uten hinder av taushetsplikt å registrere eller melde opplysninger som bestemt i forskrifter etter §§ 11 til 13.</article> <article class="defaultP" margin-top="true"><strong>6.</strong> I lov 20. juni 2014 nr. 43 om helseregistre og behandling av helseopplysninger gjøres følgende endringer:</article> <article class="defaultP" margin-top="true">§ 8 tredje ledd skal lyde:</article><article class="legalP" id="kapittel-3-ledd-11">Registrene skal ivareta oppgaver etter apotekloven, folkehelseloven, helse- og omsorgstjenesteloven, legemiddelloven, smittevernloven og spesialisthelsetjenesteloven.</article> <article class="defaultP" margin-top="true">§ 13 første ledd skal lyde:</article><article class="legalP" id="kapittel-3-ledd-12">Virksomheter og helsepersonell som tilbyr eller yter tjenester som omfattes av apotekloven, folkehelseloven, helse- og omsorgstjenesteloven, legemiddelloven, smittevernloven og spesialisthelsetjenesteloven plikter å melde opplysninger som bestemt i forskrifter etter §§ 8 til 12. Innmelding til registre etter §§ 9 bokstav b, 10, 11 og 12 kan skje uten hinder av taushetsplikt.</article></section><section class="section" data-name="kapIV" id="kapittel-4" data-lovdata-URL="LTI/lov/2017-06-16-55/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Lov 3. juni 1983 nr. 54 om tannhelsetjenesten oppheves.</article></section><section class="section" data-name="kapV" id="kapittel-5" data-lovdata-URL="LTI/lov/2017-06-16-55/KAPITTEL_5"><h2 data-text-align="center">V</h2><ul class="defaultList"><li data-li-identifier="1." data-name="1."><article class="listArticle" id="kapittel-5-punkt-1"><article class="legalP" id="kapittel-5-punkt-1-ledd-1">Loven gjelder fra det tidspunkt Kongen bestemmer. Kongen kan sette i kraft de enkelte bestemmelsene i loven til forskjellig tid.</article></article></li><li data-li-identifier="2." data-name="2."><article class="listArticle" id="kapittel-5-punkt-2"><article class="legalP" id="kapittel-5-punkt-2-ledd-1">Kongen kan sette i kraft del III og IV til ulik tid for ulike deler av riket. Kongen kan gi nærmere bestemmelser til utfylling og gjennomføring av slik delt ikraftsetting.</article></article></li><li data-li-identifier="3." data-name="3."><article class="listArticle" id="kapittel-5-punkt-3"><article class="legalP" id="kapittel-5-punkt-3-ledd-1">Fra og med ikraftsetting av lovendringer i del III har den kommune hvor virksomheten er lokalisert rett og plikt til å overta alle formuesposisjoner som er knyttet til virksomheter innenfor den fylkeskommunale tannhelsetjenesten, herunder offentlige tannklinikker og regionale odontologiske kompetansesentre. Overtakelsen skal omfatte alle eiendeler, rettigheter og plikter som er knyttet til virksomhetene. Overføringen gjennomføres med kontinuitet i rettighets- og forpliktelsesposisjoner. Overdragelsen skjer vederlagsfritt.</article><article class="legalP" id="kapittel-5-punkt-3-ledd-2">Kommunen trer inn i og overtar fylkeskommunens rettigheter og plikter etter avtaler som foreligger ved endringslovens ikraftsetting mellom fylkeskommunen og private tannleger etter tannhelsetjenesteloven § 4-2, jf. § 5-1.</article><article class="legalP" id="kapittel-5-punkt-3-ledd-3">Dersom det i forbindelse med overføringen av rettigheter og plikter til kommunen overføres gjeld eller andre forpliktelser knyttet til virksomhetene, er det frigjørende for fylkeskommunen. Kreditor og andre rettighetshavere kan ikke motsette seg overføringen, eller gjøre gjeldende at den utgjør en bortfallsgrunn for rettsforholdet.</article><article class="legalP" id="kapittel-5-punkt-3-ledd-4">Kommunen kan uten hinder av ovennevnte bestemmelser avtale med andre kommuner eller fylkeskommunen at disse helt eller delvis skal ha eiendomsrett til virksomheten.</article></article></li></ul></section></main></body></html>