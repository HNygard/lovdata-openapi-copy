<!DOCTYPE html><html lang="no"><head><title>Forskrift om gebyr til dekning av utgifter ved tilsyn og kontroll med fiskehelse og fiskevelferd i akvakulturanlegg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-04-03-426</dd><dt class="dokid">DokumentID</dt><dd class="dokid">LTI/forskrift/2017-04-03-426</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2017-04-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§21</li><li>forskrift/2003-12-19-1790</li><li>lov/2009-06-19-97/§29</li><li>forskrift/2010-06-11-814</li></ul></dd><dt class="dateOfPublication">Kunngjort</dt><dd class="dateOfPublication">2017-04-04 14:45</dd><dt class="journalNumber">Journalnummer</dt><dd class="journalNumber">2017-0337</dd><dt class="titleShort">Korttittel</dt><dd class="titleShort">Forskrift om gebyr ved tilsyn og kontroll med fiskehelse mv.</dd><dt class="title">Tittel</dt><dd class="title">Forskrift om gebyr til dekning av utgifter ved tilsyn og kontroll med fiskehelse og fiskevelferd i akvakulturanlegg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 3. april 2017 med hjemmel i lov 19. desember 2003 nr. 124 om matproduksjon og mattrygghet mv. (matloven) § 21, jf. delegeringsvedtak 19. desember 2003 nr. 1790 og lov 19. juni 2009 nr. 97 om dyrevelferd § 29, jf. delegeringsvedtak 11. juni 2010 nr. 814.</dd><dt class="refid">RefID</dt><dd class="refid">forskrift/2017-04-03-426</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr til dekning av utgifter ved tilsyn og kontroll med fiskehelse og fiskevelferd i akvakulturanlegg<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Gebyr til dekning av kostnader ved inspeksjon av akvakulturanlegg</li><li>§ 4. Gebyr til dekning av kostnader ved revisjon av akvakulturanlegg</li><li>§ 5. Gebyr til dekning av kostnader ved dokumentkontroll uten fysisk tilsyn</li><li>§ 6. Gebyr til dekning av kostnader ved saksbehandling av driftsplaner</li><li>§ 7. Gebyr til dekning av kostnader ved saksbehandling av dispensasjonssøknader</li><li>§ 8. Fastsettelse og innbetaling av gebyr</li><li>§ 9. Dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-04-03-426" id="dokument"><h1>Forskrift om gebyr til dekning av utgifter ved tilsyn og kontroll med fiskehelse og fiskevelferd i akvakulturanlegg</h1><article class="legalArticle" data-lovdata-URL="LTI/forskrift/2017-04-03-426/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å fastsette gebyr til staten til dekning av kostnader Mattilsynet har i forbindelse med tilsyn og kontroll med fiskehelse og fiskevelferd i akvakulturanlegg.</article></article><article class="legalArticle" data-lovdata-URL="LTI/forskrift/2017-04-03-426/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften fastsetter gebyr til staten for Mattilsynets tilsyn og kontroll med bestemmelser om fiskehelse og fiskevelferd i matloven, dyrevelferdsloven og forskrifter gitt med hjemmel i disse lovene. Den omfatter akvakulturanlegg med produksjon av settefisk, matfisk og stamfisk av laks, ørret og regnbueørret, inkludert slaktemerder. Akvakulturanlegg med produksjon av matfisk i ferskvann er unntatt.</article><article class="legalP" id="paragraf-2-ledd-2">Forskriften retter seg mot enhver som har eller plikter å ha godkjenning etter forskrift 17. juni 2008 nr. 823 om etablering og utvidelse av akvakulturanlegg, zoobutikker m.m.</article></article><article class="legalArticle" data-lovdata-URL="LTI/forskrift/2017-04-03-426/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr til dekning av kostnader ved inspeksjon av akvakulturanlegg</span></h2><article class="legalP" id="paragraf-3-ledd-1">Det skal betales et gebyr til staten til dekning av kostnader Mattilsynet har ved inspeksjon av akvakulturanlegg for tilsyn og kontroll med etterlevelse av regelverk om fiskehelse og fiskevelferd, når Mattilsynet bruker tre timer eller mer på inspeksjon. Inspeksjon inkluderer forarbeider, reise, inspeksjon og etterarbeid med rapportskriving.</article><article class="legalP" id="paragraf-3-ledd-2">Når Mattilsynet bruker 12 timer eller mer på inspeksjon etter første ledd, skal det betales et gebyr til staten på kr 9&#xa0;060.</article><article class="legalP" id="paragraf-3-ledd-3">Når Mattilsynet bruker fra seks opp til 12 timer på inspeksjon etter første ledd, skal det betales et gebyr til staten på kr 4&#xa0;530.</article><article class="legalP" id="paragraf-3-ledd-4">Når Mattilsynet bruker fra tre opp til seks timer på inspeksjon etter første ledd, skal det betales et gebyr til staten på kr 2&#xa0;265.</article></article><article class="legalArticle" data-lovdata-URL="LTI/forskrift/2017-04-03-426/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gebyr til dekning av kostnader ved revisjon av akvakulturanlegg</span></h2><article class="legalP" id="paragraf-4-ledd-1">Det skal betales et gebyr til staten på kr 45&#xa0;300 til dekning av kostnader Mattilsynet har ved revisjon av akvakulturanlegg etter forskrift 19. mars 2004 nr. 537 om internkontroll for å oppfylle akvakulturlovgivningen.</article><article class="legalP" id="paragraf-4-ledd-2">Når Mattilsynet bruker mindre enn åtte dagsverk på revisjon etter første ledd, inkludert forarbeider, reise, revisjon og etterarbeid med rapportskriving, skal det betales et gebyr til staten på kr 22&#xa0;650. Ett dagsverk tilsvarer 7,5 timer.</article></article><article class="legalArticle" data-lovdata-URL="LTI/forskrift/2017-04-03-426/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr til dekning av kostnader ved dokumentkontroll uten fysisk tilsyn</span></h2><article class="legalP" id="paragraf-5-ledd-1">Det skal betales et gebyr til staten til dekning av kostnader Mattilsynet har ved dokumentkontroll av lakselusdata og andre driftsdata som er pålagt innrapportert for tilsyn og kontroll med etterlevelse av regelverk om fiskehelse og fiskevelferd, når Mattilsynet bruker tre timer eller mer på dokumentkontroll. Med dokumentkontroll menes gjennomgang av innrapporterte data med skriftlig oppfølging ved at Mattilsynet for eksempel etterspør informasjon om tiltak, rapporter og eventuelt fatter vedtak.</article><article class="legalP" id="paragraf-5-ledd-2">Når Mattilsynet bruker seks timer eller mer på dokumentkontroll etter første ledd, skal det betales et gebyr til staten på kr 4&#xa0;530.</article><article class="legalP" id="paragraf-5-ledd-3">Når Mattilsynet bruker fra tre opp til seks timer på dokumentkontroll etter første ledd, skal det betales et gebyr til staten på kr 2&#xa0;265.</article></article><article class="legalArticle" data-lovdata-URL="LTI/forskrift/2017-04-03-426/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gebyr til dekning av kostnader ved saksbehandling av driftsplaner</span></h2><article class="legalP" id="paragraf-6-ledd-1">Det skal betales et gebyr til staten til dekning av kostnader Mattilsynet har ved saksbehandling av driftsplaner etter akvakulturdriftsforskriften § 40, når Mattilsynet bruker tre timer eller mer per lokalitet på saksbehandlingen.</article><article class="legalP" id="paragraf-6-ledd-2">Når Mattilsynet bruker ti timer eller mer per lokalitet på saksbehandling etter første ledd, skal det betales et gebyr til staten på kr 7&#xa0;550 per lokalitet.</article><article class="legalP" id="paragraf-6-ledd-3">Når Mattilsynet bruker fra seks opp til ti timer per lokalitet på saksbehandling etter første ledd, skal det betales et gebyr til staten på kr 4&#xa0;530.</article><article class="legalP" id="paragraf-6-ledd-4">Når Mattilsynet bruker fra tre opp til seks timer per lokalitet på saksbehandling etter første ledd, skal det betales et gebyr til staten på kr 2&#xa0;265.</article></article><article class="legalArticle" data-lovdata-URL="LTI/forskrift/2017-04-03-426/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gebyr til dekning av kostnader ved saksbehandling av dispensasjonssøknader</span></h2><article class="legalP" id="paragraf-7-ledd-1">Det skal betales et gebyr til staten til dekning av kostnader Mattilsynet har ved behandling av dispensasjonssøknader fra regelverk om fiskehelse og fiskevelferd, når Mattilsynet bruker tre timer eller mer på saksbehandlingen.</article><article class="legalP" id="paragraf-7-ledd-2">Når Mattilsynet bruker åtte timer eller mer på saksbehandling etter første ledd, skal det betales et gebyr til staten på kr 6&#xa0;040.</article><article class="legalP" id="paragraf-7-ledd-3">Når Mattilsynet bruker fra tre opp til åtte timer per lokalitet på saksbehandling etter første ledd, skal det betales et gebyr til staten på kr 2&#xa0;265.</article><article class="legalP" id="paragraf-7-ledd-4">Dersom Mattilsynet må gjennomføre inspeksjon for å behandle dispensasjonssøknaden, skal det i tillegg betales gebyr etter § 3.</article></article><article class="legalArticle" data-lovdata-URL="LTI/forskrift/2017-04-03-426/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fastsettelse og innbetaling av gebyr</span></h2><article class="legalP" id="paragraf-8-ledd-1">Gebyret omfatter ikke behandling av klager på vedtak.</article><article class="legalP" id="paragraf-8-ledd-2">Gebyret skal innbetales etterskuddsvis og forfaller til betaling 30 dager etter fakturadato. For gebyr som ikke betales i rett tid skal det betales rente i samsvar med lov 17. desember 1976 nr. 100 om renter ved forsinket betaling. Det kan også pålegges purregebyr.</article><article class="legalP" id="paragraf-8-ledd-3">For hver faktura skal det i tillegg innbetales et administrasjonsgebyr på kr 100.</article><article class="legalP" id="paragraf-8-ledd-4">Mattilsynet kan fastsette nærmere retningslinjer for innbetalingen.</article><article class="legalP" id="paragraf-8-ledd-5">Gebyr er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2017-04-03-426/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Mattilsynet kan i særskilte tilfeller dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2017-04-03-426/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft straks.</article></article></main></body></html>