<!DOCTYPE html><html lang="no"><head><title>Endringer i Stortingets forretningsorden</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-21-1425</dd><dt class="dokid">DokumentID</dt><dd class="dokid">LTI/forskrift/2017-06-21-1425</dd><dt class="ministry">Departement</dt><dd class="ministry"><ul><li>Stortinget</li></ul></dd><dt class="dateInForce">I kraft fra</dt><dd class="dateInForce">2017-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-06-07-518</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2017-09-21 14:05</dd><dt class="journalNumber">Journalnummer</dt><dd class="journalNumber">2017-1006</dd><dt class="titleShort">Korttittel</dt><dd class="titleShort">Endr. i Stortingets forretningsorden</dd><dt class="title">Tittel</dt><dd class="title">Endringer i Stortingets forretningsorden</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Vedtatt av Stortinget 21. juni 2017, jf. Innst.487 S (2016–2017).</dd><dt class="refid">RefID</dt><dd class="refid">forskrift/2017-06-21-1425</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Endringer i Stortingets forretningsorden<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-21-1425" id="dokument"><h1>Endringer i Stortingets forretningsorden</h1><section class="section" data-name="kapI" id="kapittel-1" data-lovdata-URL="LTI/forskrift/2017-06-21-1425/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I Stortingets forretningsorden 7. juni 2012 nr. 518 gjøres følgende endringer:</article> <article class="defaultP" margin-top="true">§ 5 annet punktum oppheves. Nåværende tredje punktum blir annet punktum.</article> <article class="defaultP" margin-top="true">§ 13 annet og tredje ledd skal lyde:</article><article class="legalP" id="kapittel-1-ledd-2">Alle partigrupper skal ha medlem i finanskomiteen og har rett til å ha medlem i kontroll- og konstitusjonskomiteen. Når det gjelder partigrupper som ikke er representert i alle komiteer, kan valgkomiteen etter anmodning fra vedkommende partigruppe i særlige tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">gjøre unntak fra plikten til å være representert i finanskomiteen, eller</article></article></li><li data-li-identifier="b)" data-name="b)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">samtykke i at finanskomiteens medlem også er medlem av en annen fagkomité.</article></article></li></ul></article><article class="legalP" id="kapittel-1-ledd-3">Valgkomiteen gir Stortinget trykt melding om oppnevnelsene.</article> <article class="defaultP" margin-top="true">§ 14 nr. 2 skal lyde:</article><article class="legalP" id="kapittel-1-ledd-4">Energi- og miljøkomiteen: Saker om olje, energi, vassdrag og miljøvern.</article> <article class="defaultP" margin-top="true">§ 14 nr. 3 skal lyde:</article><article class="legalP" id="kapittel-1-ledd-5">Familie- og kulturkomiteen: Saker om familie, barn og ungdom, likestilling mellom kvinner og menn, forbrukersaker, herunder saker om gjeldsordning, kirke, tros- og livssynssamfunn, kultur og kulturminner.</article> <article class="defaultP" margin-top="true">§ 14 nr. 4 skal lyde:</article><article class="legalP" id="kapittel-1-ledd-6">Finanskomiteen: Saker om økonomisk politikk, formues- og gjeldsforvaltning, finansadministrasjon, finansmarked, regnskap og revisjon, folketrygdens inntekter, skatter, avgifter, toll og bevilgninger til Stortinget. Om behandlingen av statsbudsjettet og nasjonalbudsjettet vises til § 43.</article> <article class="defaultP" margin-top="true">§ 14 nr. 6 skal lyde:</article><article class="legalP" id="kapittel-1-ledd-7">Justiskomiteen: Saker om rettsvesen, kriminalomsorg, politiet, andre justisformål, sivil beredskap, rettferdsvederlag, alminnelig forvaltningslovgivning, straffelovgivning, prosesslovgivning, alminnelig sivillovgivning og meldinger fra Nasjonal institusjon for menneskerettigheter og andre saker som gjelder institusjonens virksomhet.</article> <article class="defaultP" margin-top="true">§ 14 nr. 7 skal lyde:</article><article class="legalP" id="kapittel-1-ledd-8">Utdannings- og forskningskomiteen: Saker om utdanning, barnehager og forskning, herunder koordinering av forskningspolitikken og forskning for landbruk, fiskeri og næringsliv.</article> <article class="defaultP" margin-top="true">§ 14 nr. 8 skal lyde:</article><article class="legalP" id="kapittel-1-ledd-9">Kommunal- og forvaltningskomiteen: Saker om kommunal forvaltning, regional- og distriktspolitikk, rammetilskudd til kommuner og fylkeskommuner, innvandringspolitikk, boligforhold, bygningssaker, regional planlegging, nasjonale minoriteter, samiske spørsmål unntatt reglene om valg til Sametinget, saker om organisering og virkeområde for statlig forvaltning, statens fellesadministrasjon, statlig personalpolitikk, herunder lønnsforhold, bevilgninger til Det kongelige hus og partistøtte.</article> <article class="defaultP" margin-top="true">§ 14 nr. 9 skal lyde:</article><article class="legalP" id="kapittel-1-ledd-10">Kontroll- og konstitusjonskomiteen: Grunnlovssaker og valglovgivning. Saker om Stortingets kontroll med forvaltningen, jf. § 15 første ledd. Saker der Stortinget skal ta stilling til hvorvidt konstitusjonelt ansvar skal gjøres gjeldende, herunder om Stortingets ansvarskommisjon skal anmodes om å foreta nødvendige undersøkelser for å klarlegge grunnlaget for slikt ansvar, jf. § 15 annet og tredje ledd og § 44. Komiteen skal også gjennomgå og gi innstilling til Stortinget om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-1"><article class="legalP" id="kapittel-1-ledd-10-punkt-1-ledd-1">statsrådets protokoller mv., jf. Grunnloven § 75 bokstav f,</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-2"><article class="legalP" id="kapittel-1-ledd-10-punkt-2-ledd-1">regjeringens årlige melding om oppfølgingen av stortingsvedtak som inneholder en anmodning til regjeringen, og om behandlingen av representantforslag som er vedtatt oversendt regjeringen til utredning og uttalelse,</article></article></li><li data-li-identifier="c)" data-name="c)"><article class="listArticle" id="kapittel-1-ledd-10-punkt-3"><article class="legalP" id="kapittel-1-ledd-10-punkt-3-ledd-1">dokumenter fra Riksrevisjonen, og andre saker om Riksrevisjonens virksomhet,</article></article></li><li data-li-identifier="d)" data-name="d)"><article class="listArticle" id="kapittel-1-ledd-10-punkt-4"><article class="legalP" id="kapittel-1-ledd-10-punkt-4-ledd-1">meldinger fra Stortingets ombudsmann for forvaltningen, og andre saker om ombudsmannens virksomhet,</article></article></li><li data-li-identifier="e)" data-name="e)"><article class="listArticle" id="kapittel-1-ledd-10-punkt-5"><article class="legalP" id="kapittel-1-ledd-10-punkt-5-ledd-1">meldinger fra Stortingets kontrollutvalg for etterretnings-, overvåkings- og sikkerhetstjeneste, og andre saker om utvalgets virksomhet,</article></article></li><li data-li-identifier="f)" data-name="f)"><article class="listArticle" id="kapittel-1-ledd-10-punkt-6"><article class="legalP" id="kapittel-1-ledd-10-punkt-6-ledd-1">rapporter fra Stortingets ansvarskommisjon og stortingsoppnevnte granskingskommisjoner.</article></article></li></ul></article> <article class="defaultP" margin-top="true">§ 14 nr. 11 skal lyde:</article><article class="legalP" id="kapittel-1-ledd-11">Transport- og kommunikasjonskomiteen: Saker om innenlands transport, post, generelle saker om telekommunikasjon og elektronisk kommunikasjon, fritidsbåter og oppgaver under Kystverket.</article> <article class="defaultP" margin-top="true">§ 14 nr. 12 skal lyde:</article><article class="legalP" id="kapittel-1-ledd-12">Utenriks- og forsvarskomiteen: Saker om utenrikspolitiske forhold, militært forsvar, meldinger fra Ombudsmannsnemnda for Forsvaret og andre saker om nemndas virksomhet, utviklingshjelp, saker som angår norske interesser på Svalbard eller i andre polarområder, og – i alminnelighet – saker som gjelder avtaler mellom den norske stat og andre stater eller internasjonale organisasjoner.</article> <article class="defaultP" margin-top="true">§ 15 første ledd annet og tredje punktum skal lyde:</article><article class="legalP" id="kapittel-1-ledd-13">En tredjedel av komiteens medlemmer kan deretter beslutte at komiteen skal ta en sak om slik kontroll opp til slik behandling. En tredjedel kan videre foreta ytterligere undersøkelser i forvaltningen som anses nødvendig for dette.</article> <article class="defaultP" margin-top="true">§ 15 femte ledd nytt siste punktum skal lyde:</article><article class="legalP" id="kapittel-1-ledd-14">Ved behandlingen av saker etter § 14 nr. 9 bokstav b) kan komiteen velge å innhente uttalelse fra vedkommende fagkomité som grunnlag for utarbeidelse av sin innstilling.</article> <article class="defaultP" margin-top="true">§ 16 første ledd oppheves.</article> <article class="defaultP" margin-top="true">§ 16 tredje ledd blir første ledd.</article> <article class="defaultP" margin-top="true">§ 16 fjerde, femte, sjette, syvende og åttende ledd blir henholdsvis tredje, fjerde, femte, sjette og syvende ledd.</article> <article class="defaultP" margin-top="true">§ 16 tredje ledd nytt annet punktum skal lyde:</article><article class="legalP" id="kapittel-1-ledd-15">Dersom lederen for partigruppen allerede er medlem av komiteen, kan partiet i tillegg til nestleder utpeke ytterligere ett varamedlem.</article> <article class="defaultP" margin-top="true">§ 17 første ledd nytt annet og tredje punktum skal lyde:</article><article class="legalP" id="kapittel-1-ledd-16">Europautvalget kan også benyttes til konsultasjon med Stortinget om andre handelspolitiske saker og forhandlinger. I slike tilfeller skal også næringskomiteen innkalles.</article> <article class="defaultP" margin-top="true">§ 18 skal lyde:</article><article class="legalP" id="kapittel-1-ledd-17">Finner Stortinget det nødvendig, kan det unntaksvis nedsette særskilte komiteer til å behandle en enkelt sak eller saker av et bestemt slag. Innstilling om å nedsette en særskilt komité fremmes av Stortingets presidentskap. Innstillingen skal også inneholde forslag til vedtak om sammensetning av den særskilte komité, og så vidt mulig bør det unngås at oppnevningen fører til vanskeligheter for det ordinære komitéarbeidet.</article> <article class="defaultP" margin-top="true">§ 20 tredje ledd oppheves. Nåværende fjerde og femte ledd blir henholdsvis tredje og fjerde ledd.</article> <article class="defaultP" margin-top="true">§ 21 annet ledd første punktum skal lyde:</article><article class="legalP" id="kapittel-1-ledd-18">Har et komitémedlem forfall til en komitésamling når Stortinget ikke er samlet, og komitélederen finner å kunne godta forfallet, kan lederen innkalle vedkommende medlems vararepresentant.</article> <article class="defaultP" margin-top="true">§ 21 annet ledd tredje punktum skal lyde:</article><article class="legalP" id="kapittel-1-ledd-19">§ 5 annet punktum gjelder tilsvarende.</article> <article class="defaultP" margin-top="true">§ 22 femte ledd skal lyde:</article><article class="legalP" id="kapittel-1-ledd-20">Når andre komiteer enn utenriks- og forsvarskomiteen behandler saker som berører norske utenrikspolitiske interesser eller norske interesser på Svalbard eller i andre polarområder, skal utkast til innstilling forelegges utenriks- og forsvarskomiteen til uttalelse før innstilling avgis.</article> <article class="defaultP" margin-top="true">§ 26 første ledd skal lyde:</article><article class="legalP" id="kapittel-1-ledd-21">Et komitévedtak er gyldig når minst tre femtedeler av medlemmene, avrundet opp til nærmeste hele tall, har vært til stede og avgitt stemme.</article> <article class="defaultP" margin-top="true">§ 26 annet ledd annet punktum skal lyde:</article><article class="legalP" id="kapittel-1-ledd-22">Bortsett fra ved valg, herunder valg av saksordfører, er komitélederens stemme utslagsgivende dersom en avstemning viser like mange stemmer for og imot.</article> <article class="defaultP" margin-top="true">§ 27 tredje ledd nytt tredje og fjerde punktum skal lyde:</article><article class="legalP" id="kapittel-1-ledd-23">For øvrig bør høringer fortrinnsvis holdes på tidspunkter som ikke sammenfaller med møter i Stortinget. Høringer samtidig med møter i Stortinget forutsetter samtykke fra Stortingets presidentskap.</article> <article class="defaultP" margin-top="true">§ 30 første ledd første punktum skal lyde:</article><article class="legalP" id="kapittel-1-ledd-24">Hvis komiteen finner at et representantforslag helt eller delvis bør imøtekommes og at saken egner seg for avgjørelse i Stortinget uten nærmere utredning, skal statsråden gis anledning til å uttale seg om forslaget før realitetsinnstilling avgis.</article> <article class="defaultP" margin-top="true">§ 30 annet ledd skal lyde:</article><article class="legalP" id="kapittel-1-ledd-25">Hvis komiteen mener at Stortinget av formelle grunner ikke bør ta forslaget til realitetsbehandling, gis innstilling om at forslaget avvises. Er det behov for ytterligere utredning før det tas realitetsstandpunkt, kan komiteen gi innstilling om at forslaget oversendes regjeringen til utredning og uttalelse. I andre tilfeller gis det innstilling om at representantforslaget helt eller delvis vedtas ved at dette gjengis i tilrådningen, eller om at forslaget ikke vedtas. Dersom det ikke er flertall for et vedtak etter første til tredje punktum, skal det gis innstilling om at forslaget vedlegges protokollen.</article> <article class="defaultP" margin-top="true">§ 35 første ledd annet punktum skal lyde:</article><article class="legalP" id="kapittel-1-ledd-26">Programmet skal opplyse om hvilke dager det skal holdes møter og om når møtene skal begynne.</article> <article class="defaultP" margin-top="true">§ 47 nytt tredje ledd skal lyde:</article><article class="legalP" id="kapittel-1-ledd-27">For at kongelige proposisjoner og meldinger skal kunne påregnes å bli behandlet av Stortinget før Stortinget avbryter sine forhandlinger i juni, må de fremlegges senest 10. april. Fristen gjelder ikke for proposisjoner om endringer statsbudsjettet og melding om revidert nasjonalbudsjett, proposisjoner om inntektsoppgjørene, takstforhandlingene, jordbruksforhandlingene eller den årlige kommuneproposisjonen. For at representantforslag og interpellasjoner skal kunne påregnes å bli behandlet av Stortinget før Stortinget avbryter sine forhandlinger i juni, må de fremsettes innen samme frist. Stortinget kan etter søknad gjøre unntak fra fristen. Slik søknad fremsettes for Stortingets presidentskap, som fremmer innstilling til Stortinget.</article> <article class="defaultP" margin-top="true">§ 51 første ledd annet punktum skal lyde:</article><article class="legalP" id="kapittel-1-ledd-28">Et slikt vedtak medfører at den enkelte taler kan gis kortere eller lengre taletid enn det som er fastsatt i § 52.</article> <article class="defaultP" margin-top="true">§ 51 tredje ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-28-punkt-1"><article class="legalP" id="kapittel-1-ledd-28-punkt-1-ledd-1">I alminnelige politiske debatter, herunder finansdebatt og redegjørelser etter § 45 første ledd bokstav b, gjelder begrensningen ikke for statsministeren og lederne i partigruppene.</article></article></li></ul></article> <article class="defaultP" margin-top="true">§ 52 første ledd første punktum skal lyde:</article><article class="legalP" id="kapittel-1-ledd-29">Taletiden må ikke overskride 15 minutter i første innlegg, ti minutter i annet innlegg og tre minutter i eventuelle følgende innlegg.</article> <article class="defaultP" margin-top="true">§ 73 fjerde ledd fjerde punktum skal lyde:</article><article class="legalP" id="kapittel-1-ledd-30">Ved innledningen av spørretimen kan presidenten bestemme at spørreren og statsråden kan få ordet bare én gang hver etter at statsråden har svart, dersom presidenten finner dette nødvendig for at sakene på dagsordenen kan bli behandlet i løpet av møtet.</article></section><section class="section" data-name="kapII" id="kapittel-2" data-lovdata-URL="LTI/forskrift/2017-06-21-1425/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. oktober 2017.</article></section></main></body></html>