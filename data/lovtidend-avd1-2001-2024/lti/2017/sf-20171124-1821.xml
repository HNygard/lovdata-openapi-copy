<!DOCTYPE html><html lang="no"><head><title>Forskrift om endring i forskrift om instruks for Norsk Naturskadepool mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-11-24-1821</dd><dt class="dokid">DokumentID</dt><dd class="dokid">LTI/forskrift/2017-11-24-1821</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-12-21-3420</li><li>forskrift/2010-05-07-654</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-06-16-70/§4</li><li>lov/1999-06-25-46/§56a</li></ul></dd><dt class="dateOfPublication">Kunngjort</dt><dd class="dateOfPublication">2017-11-24 15:30</dd><dt class="journalNumber">Journalnummer</dt><dd class="journalNumber">2017-1187</dd><dt class="titleShort">Korttittel</dt><dd class="titleShort">Endr. i forskrift om instruks for Norsk Naturskadepool mv.</dd><dt class="title">Tittel</dt><dd class="title">Forskrift om endring i forskrift om instruks for Norsk Naturskadepool mv.</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 24. november 2017 med hjemmel i lov 16. juni 1989 nr. 70 om naturskadeforsikring § 4 tredje ledd og lov 25. juni 1999 nr. 46 om finansavtaler og finansoppdrag (finansavtaleloven) § 56a første ledd. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2017-11-24-1821</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om instruks for Norsk Naturskadepool mv.<ul class="tocSubUl"><li>I<ul class="tocSubUl"><li>§ 3. Naturskadeerstatning</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2017-11-24-1821" id="dokument"><h1>Forskrift om endring i forskrift om instruks for Norsk Naturskadepool mv.</h1><section class="section" data-name="kapI" id="kapittel-1" data-lovdata-URL="LTI/forskrift/2017-11-24-1821/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 1979 nr. 3420 om instruks for Norsk Naturskadepool gjøres følgende endringer:</article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Naturskadeerstatning</span></span><article class="legalP" id="kapittel-1-foreslåttparagraf-1-ledd-1">Naturskadeerstatning er de erstatningsmessige krav som påløper i henhold til naturskadeforsikringsloven § 1 første jf. annet, tredje og fjerde ledd på ting i Norge. Vilkårsfestete tilleggsdekninger utover forsikringssummen av interesser som faller utenfor den lovfestete naturskadeforsikringen og tilsvarende dekninger i sumløse forsikringer, gir ikke grunnlag for erstatning fordelt gjennom NP.</article><article class="legalP" id="kapittel-1-foreslåttparagraf-1-ledd-2">Naturskadeerstatning omfatter ikke utgifter til forebygging, sikring, flytting eller andre tiltak som ikke skyldes direkte skade på forsikret byggverk eller løsøre, jf. likevel naturskadeforsikringsloven § 1 fjerde ledd, jf. tredje ledd. Er forsikret ting skadd eller direkte truet ved utløst naturulykke, dekkes nødvendige redningsutgifter som omhandlet i forsikringsavtaleloven § 4-10 inntil forsikringsverdien.</article><article class="legalP" id="kapittel-1-foreslåttparagraf-1-ledd-3">Er en brannforsikret bygning skadet i en naturulykke, og det ikke gis tillatelse til å reparere eller gjenoppbygge bygningen på skadestedet på grunn av fare for ny naturskade, skal bygningen erstattes som om den var totalskadet. For bolighus og fritidshus gjelder naturskadeforsikringsloven § 1 tredje ledd.</article><article class="legalP" id="kapittel-1-foreslåttparagraf-1-ledd-4">En bygning skal regnes som bolighus eller fritidshus etter naturskadeforsikringsloven § 1 tredje ledd med mindre den samlet sett i liten grad har karakter av å være et bolighus eller fritidshus. Ved vurderingen kan det blant annet legges vekt på offentlige godkjenninger og registreringer, bygningens utforming og funksjon, tomtens og strøkets karakter, i hvilken grad bygningen har økonomisk verdi som bolighus eller fritidshus, og bruken av bygningen. Et uthus skal bare dekkes etter naturskadeforsikringsloven § 1 tredje ledd annet punktum dersom det samlet sett har karakter av å være uthus til bolighus eller fritidshus.</article></article> <article class="defaultP" margin-top="true">§ 4 tredje ledd første punktum skal lyde:</article><article class="legalP" id="kapittel-1-ledd-2">Etter retningslinjer fastsatt av NPs styre, tar selskapene standpunkt til om det foreligger naturskade etter naturskadeforsikringsloven § 1 første ledd eller om vilkåra for å nedsette eller nekte erstatning etter naturskadeforsikringsloven § 1 sjette ledd er til stede.</article></section><section class="section" data-name="kapII" id="kapittel-2" data-lovdata-URL="LTI/forskrift/2017-11-24-1821/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 7. mai 2010 nr. 654 om kredittavtaler mv. skal § 16 første punktum lyde:</article><article class="legalP" id="kapittel-2-ledd-2">Ved kjøp av varer eller tjenester på kreditt i forbrukerforhold og ved forbrukerleie som nevnt i forskriften kapittel 5 skal Forbrukertilsynet ha tilsynet med at bestemmelsene om kreditt fastsatt i eller i medhold av finansavtaleloven kapittel 3 blir overholdt.</article></section><section class="section" data-name="kapIII" id="kapittel-3" data-lovdata-URL="LTI/forskrift/2017-11-24-1821/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. januar 2018.</article><article class="legalP" id="kapittel-3-ledd-2">Endringene i forskrift 21. desember 1979 nr. 3420 om instruks for Norsk Naturskadepool gjelder for skader som inntreffer etter ikrafttredelsen.</article></section></main></body></html>