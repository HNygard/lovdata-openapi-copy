<!DOCTYPE html><html lang="no"><head><title>Forskrift om opptak, studier og eksamen ved Norsk barnebokinstitutt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-05-23-993</dd><dt class="dokid">DokumentID</dt><dd class="dokid">LTI/forskrift/2017-05-23-993</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2016-06-27-828</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li><li>lov/2005-04-01-15/§3-10</li></ul></dd><dt class="dateOfPublication">Kunngjort</dt><dd class="dateOfPublication">2017-06-29 14:25</dd><dt class="journalNumber">Journalnummer</dt><dd class="journalNumber">2017-0759</dd><dt class="titleShort">Korttittel</dt><dd class="titleShort">Forskrift om opptak, studier og eksamen ved Norsk barnebokinstitutt</dd><dt class="title">Tittel</dt><dd class="title">Forskrift om opptak, studier og eksamen ved Norsk barnebokinstitutt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret i Norsk barnebokinstitutt 23. mai 2017 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3, § 3-9 og § 3-10.</dd><dt class="refid">RefID</dt><dd class="refid">forskrift/2017-05-23-993</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak, studier og eksamen ved Norsk barnebokinstitutt<ul class="tocSubUl"><li>Kapittel I – Generelle regler<ul class="tocSubUl"><li>§ 1-1. Forskriftens formål og virkeområde</li><li>§ 1-2. Definisjoner</li></ul></li><li>Kapittel II – Opptak til studier<ul class="tocSubUl"><li>§ 2-1. Opptak</li><li>§ 2-2. Opptakskrav for Samtidslitteraturstudiet</li><li>§ 2-3. Saksbehandling ved opptak til Samtidslitteraturstudiet</li><li>§ 2-4. Opptakskrav for Forfatterstudiet</li><li>§ 2-5. Saksbehandling ved opptak til Forfatterstudiet</li><li>§ 2-6. Klage over vedtak om opptak</li><li>§ 2-7. Klagenemnd</li></ul></li><li>Kapittel III – Eksamensreglement<ul class="tocSubUl"><li>§ 3-1. Rett til avlegging av eksamen</li><li>§ 3-2. Eksamensformer</li><li>§ 3-3. Gruppeopplegg og foredrag</li><li>§ 3-4. Mappeinnlevering</li><li>§ 3-5. Muntlig prøve</li><li>§ 3-6. Skriftlig hjemmeoppgave</li><li>§ 3-7. Semesteroppgave</li><li>§ 3-8. Formidlingsopplegg</li><li>§ 3-9. Undervisningsopplegg</li><li>§ 3-10. Nærmere om eksamensformer</li><li>§ 3-11. Eksamenskomité</li><li>§ 3-12. Sensur og vurdering</li><li>§ 3-13. Vitnemål</li><li>§ 3-14. Kontinuasjon og ny eksamen</li><li>§ 3-15. Klage over formelle feil ved eksamen</li><li>§ 3-16. Klage over karakterfastsetting – rett til begrunnelse</li><li>§ 3-17. Annullering, utestenging og bortvisning</li></ul></li><li>Kapittel IV – Ikrafttredelse<ul class="tocSubUl"><li>§ 4-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-05-23-993" id="dokument"><h1>Forskrift om opptak, studier og eksamen ved Norsk barnebokinstitutt</h1><section class="section" data-name="kapI" id="kapittel-1" data-lovdata-URL="LTI/forskrift/2017-05-23-993/KAPITTEL_1"><h2>Kapittel I – Generelle regler</h2><article class="legalArticle" data-lovdata-URL="LTI/forskrift/2017-05-23-993/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens formål og virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Formålet med forskriften er å sikre en forsvarlig gjennomføring av studiene ved Norsk barnebokinstitutt.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjelder opptak, studier og eksamen ved Norsk barnebokinstitutt.</article></article><article class="legalArticle" data-lovdata-URL="LTI/forskrift/2017-05-23-993/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>Forfatterutdanningen:</i> Forfatterutdanningen ved Norsk barnebokinstitutt. Utdanning i skrivekunst og litteraturformidling.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>Klagenemnd:</i> Felles klagenemnd for Skrivekunstakademiet i Hordaland og Norsk barnebokinstitutt, jf. § 2-7.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>Opptaksforskriften:</i> Forskrift 6. januar 2017 nr. 13 om opptak til høgre utdanning.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>Samtidslitteraturstudiet:</i> Samtidslitteratur for barn og unge. Nettbasert videreutdanning for litteraturformidlere.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>Utdanningsinstitusjonen:</i> Norsk barnebokinstitutt.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-05-23-993/KAPITTEL_2"><h2>Kapittel II – Opptak til studier</h2><article class="legalArticle" data-lovdata-URL="LTI/forskrift/2017-05-23-993/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptak</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Opptak til Norsk barnebokinstitutt skjer etter følgende intervaller:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-1-punkt-1"><article class="legalP" id="kapittel-2-paragraf-1-nummer-1-punkt-1-ledd-1">Samtidslitteraturstudiet: hvert år med studiestart ved vårsemesterets begynnelse, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-1-punkt-2"><article class="legalP" id="kapittel-2-paragraf-1-nummer-1-punkt-2-ledd-1">Forfatterutdanningen: annethvert år med studiestart ved høstsemesterets begynnelse.</article></article></li></ul></article><article class="numberedLegalP" data-numerator="2" id="kapittel-2-paragraf-1-nummer-2">(2) Studier ved utdanningsinstitusjonen er adgangsregulert av kapasitets- og ressurshensyn. Styret fastsetter årlig opptaksrammer for de enkelte studier. Styret har fullmakt til å justere opptaksrammene underveis i opptaksarbeidet.</article></article><article class="legalArticle" data-lovdata-URL="LTI/forskrift/2017-05-23-993/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Opptakskrav for Samtidslitteraturstudiet</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Opptak til Samtidslitteraturstudiet krever at søker på søknadstidspunktet har oppnådd en utdanning som kvalifiserer til arbeid med barne- og ungdomslitteratur eller formidling av slik litteratur.</article><article class="numberedLegalP" data-numerator="2" id="kapittel-2-paragraf-2-nummer-2">(2) Eksempler på godkjent utdanning er:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-nummer-2-punkt-1"><article class="legalP" id="kapittel-2-paragraf-2-nummer-2-punkt-1-ledd-1">bibliotekarstudier,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-nummer-2-punkt-2"><article class="legalP" id="kapittel-2-paragraf-2-nummer-2-punkt-2-ledd-1">litteraturstudier,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-nummer-2-punkt-3"><article class="legalP" id="kapittel-2-paragraf-2-nummer-2-punkt-3-ledd-1">lærerstudier,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-nummer-2-punkt-4"><article class="legalP" id="kapittel-2-paragraf-2-nummer-2-punkt-4-ledd-1">formidlingsstudier,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-nummer-2-punkt-5"><article class="legalP" id="kapittel-2-paragraf-2-nummer-2-punkt-5-ledd-1">pedagogikkstudier, eller</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-nummer-2-punkt-6"><article class="legalP" id="kapittel-2-paragraf-2-nummer-2-punkt-6-ledd-1">andre relevante fag.</article></article></li></ul></article><article class="numberedLegalP" data-numerator="3" id="kapittel-2-paragraf-2-nummer-3">(3) Søknad om opptak skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-nummer-3-punkt-1"><article class="legalP" id="kapittel-2-paragraf-2-nummer-3-punkt-1-ledd-1">Søknadsbrev der søker gjør rede for: <ul class="defaultList"><li data-li-identifier="i)" data-name="i)"><article class="listArticle" id="kapittel-2-paragraf-2-nummer-3-punkt-1-ledd-1-punkt-1"><article class="legalP" id="kapittel-2-paragraf-2-nummer-3-punkt-1-ledd-1-punkt-1-ledd-1">behovet for økt kompetanse,</article></article></li><li data-li-identifier="ii)" data-name="ii)"><article class="listArticle" id="kapittel-2-paragraf-2-nummer-3-punkt-1-ledd-1-punkt-2"><article class="legalP" id="kapittel-2-paragraf-2-nummer-3-punkt-1-ledd-1-punkt-2-ledd-1">muligheten til å gjennomføre utdanningen,</article></article></li><li data-li-identifier="iii)" data-name="iii)"><article class="listArticle" id="kapittel-2-paragraf-2-nummer-3-punkt-1-ledd-1-punkt-3"><article class="legalP" id="kapittel-2-paragraf-2-nummer-3-punkt-1-ledd-1-punkt-3-ledd-1">målsettingen med studiet, og</article></article></li><li data-li-identifier="iv)" data-name="iv)"><article class="listArticle" id="kapittel-2-paragraf-2-nummer-3-punkt-1-ledd-1-punkt-4"><article class="legalP" id="kapittel-2-paragraf-2-nummer-3-punkt-1-ledd-1-punkt-4-ledd-1">motivasjonen for utdanningen, og</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-nummer-3-punkt-2"><article class="legalP" id="kapittel-2-paragraf-2-nummer-3-punkt-2-ledd-1">CV med opplysninger om søker, så som alder, yrke, adresse, telefon og e-postadresse, samt opplysninger om relevant utdanning og arbeidserfaring, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-nummer-3-punkt-3"><article class="legalP" id="kapittel-2-paragraf-2-nummer-3-punkt-3-ledd-1">Vitnemål, attester og annen relevant dokumentasjon på utdanning og arbeidserfaring.</article></article></li></ul></article></article><article class="legalArticle" data-lovdata-URL="LTI/forskrift/2017-05-23-993/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Saksbehandling ved opptak til Samtidslitteraturstudiet</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Utdanningsinstitusjonen oppnevner hvert år en opptakskomité bestående av to personer, hvorav minst én er faglig ansatt ved utdanningsinstitusjonen.</article><article class="numberedLegalP" data-numerator="2" id="kapittel-2-paragraf-3-nummer-2">(2) Opptakskomiteen rangerer søknadene etter en helhetsvurdering, med særlig vekt på søkers behov, gjennomføringsevne, målsetting og motivasjon.</article><article class="numberedLegalP" data-numerator="3" id="kapittel-2-paragraf-3-nummer-3">(3) Søknader om opptak innvilges kun for hele studieløpet over ett år.</article></article><article class="legalArticle" data-lovdata-URL="LTI/forskrift/2017-05-23-993/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Opptakskrav for Forfatterstudiet</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Opptak til Forfatterstudiet krever at søker på søknadstidspunktet har oppnådd generell studiekompetanse i form av fullført og bestått videregående utdanning. For søkere som er over 25 år på søknadstidspunktet kan spesielle faglige kvalifikasjoner i form av realkompetanse kompensere for manglende videregående utdanning.</article><article class="numberedLegalP" data-numerator="2" id="kapittel-2-paragraf-4-nummer-2">(2) Før vedtak om opptak kan fattes, må søker i tillegg ha bestått opptaksprøve fastsatt av utdanningsinstitusjonen. Opptaksprøven består av en skriftlig og en muntlig del. Den skriftlige delen besvares og vedlegges søknaden. Den muntlige delen avholdes i samsvar med § 2-5 fjerde og femte ledd.</article><article class="numberedLegalP" data-numerator="3" id="kapittel-2-paragraf-4-nummer-3">(3) Søknad om opptak skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-nummer-3-punkt-1"><article class="legalP" id="kapittel-2-paragraf-4-nummer-3-punkt-1-ledd-1">Søknadsbrev der søker gjør rede for: <ul class="defaultList"><li data-li-identifier="i)" data-name="i)"><article class="listArticle" id="kapittel-2-paragraf-4-nummer-3-punkt-1-ledd-1-punkt-1"><article class="legalP" id="kapittel-2-paragraf-4-nummer-3-punkt-1-ledd-1-punkt-1-ledd-1">behovet for økt kompetanse,</article></article></li><li data-li-identifier="ii)" data-name="ii)"><article class="listArticle" id="kapittel-2-paragraf-4-nummer-3-punkt-1-ledd-1-punkt-2"><article class="legalP" id="kapittel-2-paragraf-4-nummer-3-punkt-1-ledd-1-punkt-2-ledd-1">muligheten til å gjennomføre utdanningen,</article></article></li><li data-li-identifier="iii)" data-name="iii)"><article class="listArticle" id="kapittel-2-paragraf-4-nummer-3-punkt-1-ledd-1-punkt-3"><article class="legalP" id="kapittel-2-paragraf-4-nummer-3-punkt-1-ledd-1-punkt-3-ledd-1">målsettingen med studiet, og</article></article></li><li data-li-identifier="iv)" data-name="iv)"><article class="listArticle" id="kapittel-2-paragraf-4-nummer-3-punkt-1-ledd-1-punkt-4"><article class="legalP" id="kapittel-2-paragraf-4-nummer-3-punkt-1-ledd-1-punkt-4-ledd-1">motivasjonen for utdanningen, og</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-nummer-3-punkt-2"><article class="legalP" id="kapittel-2-paragraf-4-nummer-3-punkt-2-ledd-1">CV med opplysninger om søker, så som alder, yrke, adresse, telefon og e-postadresse, samt opplysninger om relevant utdanning og arbeidserfaring, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-nummer-3-punkt-3"><article class="legalP" id="kapittel-2-paragraf-4-nummer-3-punkt-3-ledd-1">Den skriftlige delen av opptaksprøven, og</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-nummer-3-punkt-4"><article class="legalP" id="kapittel-2-paragraf-4-nummer-3-punkt-4-ledd-1">Vitnemål, attester og annen relevant dokumentasjon på utdanning og arbeidserfaring.</article></article></li></ul></article><article class="numberedLegalP" data-numerator="4" id="kapittel-2-paragraf-4-nummer-4">(4) Den skriftlige delen av opptaksprøven skal bestå av en original tekst utformet av søkeren i form av:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-nummer-4-punkt-1"><article class="legalP" id="kapittel-2-paragraf-4-nummer-4-punkt-1-ledd-1">Enten: Én til tre prosatekster for barn eller ungdom av skjønn- eller faglitterær art, til sammen ca. 15 sider,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-nummer-4-punkt-2"><article class="legalP" id="kapittel-2-paragraf-4-nummer-4-punkt-2-ledd-1">Eller: Poesi for barn eller ungdom, til sammen ca. ti sider,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-nummer-4-punkt-3"><article class="legalP" id="kapittel-2-paragraf-4-nummer-4-punkt-3-ledd-1">Eller: Scenetekst for barn eller ungdom, til sammen ca. 12 sider, eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-nummer-4-punkt-4"><article class="legalP" id="kapittel-2-paragraf-4-nummer-4-punkt-4-ledd-1">Eller: En blanding av poesi og prosa for barn eller ungdom, til sammen ca. 15 sider.</article></article></li></ul></article><article class="numberedLegalP" data-numerator="5" id="kapittel-2-paragraf-4-nummer-5">(5) Den skriftlige delen av opptaksprøven skal leveres i A4 format, 12 pkt. skrift med 1,5 linjeavstand og 1,5 marg.</article></article><article class="legalArticle" data-lovdata-URL="LTI/forskrift/2017-05-23-993/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Saksbehandling ved opptak til Forfatterstudiet</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Utdanningsinstitusjonen oppnevner en opptakskomité bestående av tre personer som hver for seg eller samlet skal ha kompetanse i skrivekunst og litteraturformidling. Minst ett medlem i opptakskomiteen er faglig ansatt ved utdanningsinstitusjonen.</article><article class="numberedLegalP" data-numerator="2" id="kapittel-2-paragraf-5-nummer-2">(2) Opptakskomiteen vurderer innledningsvis søkerne på bakgrunn av søknadens formelle krav, herunder om de formelle krav til opptaksprøvens skriftlige del er oppfylt.</article><article class="numberedLegalP" data-numerator="3" id="kapittel-2-paragraf-5-nummer-3">(3) Søkere som oppfyller de formelle kravene går videre til opptaksrundens annen del. I annen del vurderer opptakskomiteen skrivekunstnerisk talent i den skriftlige delen av opptaksprøven, og foretar en rangering utelukkende på denne bakgrunn.</article><article class="numberedLegalP" data-numerator="4" id="kapittel-2-paragraf-5-nummer-4">(4) De søkerne som rangeres høyest etter tredje ledd, går videre til opptaksprøvens muntlige del. Den muntlige delen utføres av opptakskomiteen som intervju med søkeren. I vurderingen av intervjuet vektlegges:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-nummer-4-punkt-1"><article class="legalP" id="kapittel-2-paragraf-5-nummer-4-punkt-1-ledd-1">søkerens personlige egnethet i form av motivasjon og vilje til å arbeide med studiet, og</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-nummer-4-punkt-2"><article class="legalP" id="kapittel-2-paragraf-5-nummer-4-punkt-2-ledd-1">søkerens mulighet for å sette av tilstrekkelig med tid for å gjennomføre studiet.</article></article></li></ul></article><article class="numberedLegalP" data-numerator="5" id="kapittel-2-paragraf-5-nummer-5">(5) Som grunnlag for opptakskomiteens og søkerens forberedelser til intervjuet legges søknadsbrevet etter § 2-4 tredje ledd bokstav a til grunn.</article><article class="numberedLegalP" data-numerator="6" id="kapittel-2-paragraf-5-nummer-6">(6) På bakgrunn av en samlet vurdering av skriftlig og muntlig opptaksprøve, rangerer opptakskomiteen søkerne. Opptakskomiteen kan tilby de høyest rangerte søkerne studieplass. Ved eventuell ledig kapasitet, kan de øvrige søkerne tilbys studieplass etter rangering.</article></article><article class="legalArticle" data-lovdata-URL="LTI/forskrift/2017-05-23-993/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Klage over vedtak om opptak</span></h3><article class="numberedLegalP" data-numerator="1" id="kapittel-2-paragraf-6-nummer-1">(1) Søker som har fått avslag på vedtak om opptak, kan klage over avgjørelsen. Klagen skal være skriftlig og gjøre rede for grunnlaget for klagen, herunder om det klages over formelle feil (saksbehandlingen) eller opptakskomiteens vurdering av søknaden (skjønnsutøvelsen).</article><article class="numberedLegalP" data-numerator="2" id="kapittel-2-paragraf-6-nummer-2">(2) Klage over vedtak om opptak til forfatterstudiet kan kun skje på grunnlag av formelle feil.</article><article class="numberedLegalP" data-numerator="3" id="kapittel-2-paragraf-6-nummer-3">(3) Klager behandles av utdanningsinstitusjonens klagenemnd.</article><article class="numberedLegalP" data-numerator="4" id="kapittel-2-paragraf-6-nummer-4">(4) Klager skal være postlagt senest tre uker etter at opptaksvedtak ble kunngjort.</article></article><article class="legalArticle" data-lovdata-URL="LTI/forskrift/2017-05-23-993/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Klagenemnd</span></h3><article class="numberedLegalP" data-numerator="1" id="kapittel-2-paragraf-7-nummer-1">(1) Utdanningsinstitusjonen har felles klagenemnd med Skrivekunstakademiet i Hordaland.</article><article class="numberedLegalP" data-numerator="2" id="kapittel-2-paragraf-7-nummer-2">(2) Klagenemnden skal ha fem medlemmer med personlige varamedlemmer. Leder og varamedlem for leder skal fylle de lovbestemte krav for lagdommere. Leder og varamedlem for leder skal ikke være ansatt ved institusjonen. To av medlemmene skal være studenter.</article><article class="numberedLegalP" data-numerator="3" id="kapittel-2-paragraf-7-nummer-3">(3) Representanter for institusjonens eier eller medlem av institusjonens styre kan ikke være medlem av klagenemnden.</article><article class="numberedLegalP" data-numerator="4" id="kapittel-2-paragraf-7-nummer-4">(4) Klagenemnden skal behandle klager over enkeltvedtak og, etter styrets bestemmelse, andre klagesaker for kandidatene.</article><article class="numberedLegalP" data-numerator="5" id="kapittel-2-paragraf-7-nummer-5">(5) Klagenemnden er vedtaksfør når lederen eller varamedlem for leder og to andre medlemmer er til stede.</article><article class="numberedLegalP" data-numerator="6" id="kapittel-2-paragraf-7-nummer-6">(6) Klagenemndens vedtak i klagesaker kan ikke påklages.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2017-05-23-993/KAPITTEL_3"><h2>Kapittel III – Eksamensreglement</h2><article class="legalArticle" data-lovdata-URL="LTI/forskrift/2017-05-23-993/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Rett til avlegging av eksamen</span></h3><article class="legalP" id="kapittel-3-paragraf-1-ledd-1">Studenter som er tatt opp til studier etter kapittel II har adgang til å avlegge eksamen dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Studenten har betalt studieavgift for alle gjennomførte semestre på studiet</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">Studenten har meldt seg opp til eksamen innen tidsfrist angitt av utdanningsinstitusjonen, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Studenten har oppfylt arbeidskravene til studiet angitt av utdanningsinstitusjonen.</article></article></li></ul></article></article><article class="legalArticle" data-lovdata-URL="LTI/forskrift/2017-05-23-993/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Eksamensformer</span></h3><article class="legalP" id="kapittel-3-paragraf-2-ledd-1">Følgende eksamensformer kan tas i bruk:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">gruppeopplegg og foredrag,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">mappeinnlevering,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">muntlig prøve,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">skriftlig hjemmeoppgave,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">semesteroppgave,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">formidlingsopplegg, og</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">undervisningsopplegg.</article></article></li></ul></article></article><article class="legalArticle" data-lovdata-URL="LTI/forskrift/2017-05-23-993/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Gruppeopplegg og foredrag</span></h3><article class="legalP" id="kapittel-3-paragraf-3-ledd-1">Gruppeopplegg og foredrag er muntlige redegjørelser av fastlagt lengde over et på forhånd fastsatt tema, fremført for en forsamling av studenter og sensorer. Gruppeopplegg forberedes og fremføres av flere enn én student i fellesskap. Foredrag forberedes og fremføres individuelt.</article></article><article class="legalArticle" data-lovdata-URL="LTI/forskrift/2017-05-23-993/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Mappeinnlevering</span></h3><article class="legalP" id="kapittel-3-paragraf-4-ledd-1">Mappeinnlevering er innlevering av på forhånd fastsatte obligatoriske eller selvvalgte oppgaver til studentens egen eksamensmappe. Oppgaver som inngår i eksamensmappen kan bedømmes hver for seg og samlet.</article></article><article class="legalArticle" data-lovdata-URL="LTI/forskrift/2017-05-23-993/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Muntlig prøve</span></h3><article class="legalP" id="kapittel-3-paragraf-5-ledd-1">I muntlig prøve gjør studenten rede for deler av pensum med utgangspunkt i spørsmål fra en eksamenskomité. Der det er nødvendig kan komiteen også be om utgreiinger i forbindelse med innleverte skriftlige oppgaver. Studenten må ha fremvist gyldig legitimasjon for å få adgang til å avlegge muntlig prøve.</article></article><article class="legalArticle" data-lovdata-URL="LTI/forskrift/2017-05-23-993/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Skriftlig hjemmeoppgave</span></h3><article class="legalP" id="kapittel-3-paragraf-6-ledd-1">Skriftlig hjemmeoppgave innebærer at studenten arbeider individuelt over et angitt tidsforløp med en skriftlig besvarelse over et oppgitt emne.</article></article><article class="legalArticle" data-lovdata-URL="LTI/forskrift/2017-05-23-993/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Semesteroppgave</span></h3><article class="legalP" id="kapittel-3-paragraf-7-ledd-1">Semesteroppgave er en individuell skriftlig besvarelse av en oppgave studenten selv har valgt innenfor et relevant studieemne. Valg av oppgave må godkjennes av utdanningsinstitusjonen.</article></article><article class="legalArticle" data-lovdata-URL="LTI/forskrift/2017-05-23-993/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Formidlingsopplegg</span></h3><article class="legalP" id="kapittel-3-paragraf-8-ledd-1">Formidlingsopplegg innebærer at studenten planlegger og beskriver et formidlingsprosjekt som er teoretisk og praktisk relevant for det aktuelle studieemnet. Skisse for opplegget skal forelegges ansvarlig lærer til avsatt tid for forhåndsgodkjenning. Skriftlig rapport over formidlingsopplegget skal innleveres til studentens eksamensmappe. Rapporten skal presentere opplegget og drøfte sentrale problemstillinger knyttet til intensjon, gjennomføring og resultat.</article></article><article class="legalArticle" data-lovdata-URL="LTI/forskrift/2017-05-23-993/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Undervisningsopplegg</span></h3><article class="legalP" id="kapittel-3-paragraf-9-ledd-1">Undervisningsopplegg er en forberedelse og avholdelse av undervisning for en eller flere elever. Valg av tema og form for undervisning må godkjennes av utdanningsinstitusjonen før den kan avholdes. For at undervisningsopplegget skal godkjennes må studenten utferdige og innlevere en evalueringsrapport om forberedelsen og avholdelsen.</article></article><article class="legalArticle" data-lovdata-URL="LTI/forskrift/2017-05-23-993/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Nærmere om eksamensformer</span></h3><article class="legalP" id="kapittel-3-paragraf-10-ledd-1">Styret kan fastsette de nærmere regler for hvordan de ulike eksamensformer skal avvikles. Slike regler skal tilgjengeliggjøres for studentene på hensiktsmessig måte.</article></article><article class="legalArticle" data-lovdata-URL="LTI/forskrift/2017-05-23-993/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Eksamenskomité</span></h3><article class="numberedLegalP" data-numerator="1" id="kapittel-3-paragraf-11-nummer-1">(1) Styret oppnevner en eksamenskomité bestående av to medlemmer, hvorav minst ett av medlemmene skal ha førstestillingskompetanse. Ett av medlemmene skal videre ha tilknytning til utdanningsinstitusjonen i kraft av forskerstilling eller lærerstilling. For Forfatterutdanningen skal videre minst ett av medlemmene ha relevant kunstnerisk kompetanse.</article><article class="numberedLegalP" data-numerator="2" id="kapittel-3-paragraf-11-nummer-2">(2) Eksamenskomiteen vurderer eksamener som utgjør hele eller del av avsluttende eksamen. For deleksamen i løpet av studiet kan intern sensur der begge komitémedlemmene er hentet fra det ordinære lærermiljøet benyttes.</article></article><article class="legalArticle" data-lovdata-URL="LTI/forskrift/2017-05-23-993/§3-12" data-name="§3-12" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>. <span class="legalArticleTitle">Sensur og vurdering</span></h3><article class="numberedLegalP" data-numerator="1" id="kapittel-3-paragraf-12-nummer-1">(1) Sensuren skal foreligge innen tre uker hvis ikke særlige grunner gjør det nødvendig å bruke mer tid.</article><article class="numberedLegalP" data-numerator="2" id="kapittel-3-paragraf-12-nummer-2">(2) Vurderingsuttrykket ved eksamen, prøve, bedømmelse av oppgave eller annen vurdering skal være bestått/ikke-bestått eller en gradert skala med fem trinn fra A til E for bestått og F for ikke-bestått.</article></article><article class="legalArticle" data-lovdata-URL="LTI/forskrift/2017-05-23-993/§3-13" data-name="§3-13" id="kapittel-3-paragraf-13"><h3 class="legalArticleHeader"><span class="legalArticleValue">§ 3-13</span>. <span class="legalArticleTitle">Vitnemål</span></h3><article class="legalP" id="kapittel-3-paragraf-13-ledd-1">Vitnemål utferdiges dersom samtlige studiemoduler er bestått. En student som etter tredje gangs eksamen i en modul fremdeles ikke har bestått denne, kan likevel på forespørsel få delvis vitnemål for de enkeltmoduler som er bestått.</article></article><article class="legalArticle" data-lovdata-URL="LTI/forskrift/2017-05-23-993/§3-14" data-name="§3-14" id="kapittel-3-paragraf-14"><h3 class="legalArticleHeader"><span class="legalArticleValue">§ 3-14</span>. <span class="legalArticleTitle">Kontinuasjon og ny eksamen</span></h3><article class="numberedLegalP" data-numerator="1" id="kapittel-3-paragraf-14-nummer-1">(1) Studenter som har gyldig sykdomsforfall til eksamen vedkommende er meldt opp i, har adgang til å avlegge kontinuasjonseksamen. Kontinuasjonseksamen arrangeres så snart som mulig etter ordinær evaluering, og senest innen fire uker etter klagefristens utløp. Har studenten også gyldig sykdomsforfall til kontinuasjonseksamen, har vedkommende adgang til innen fem uker å avlegge ytterligere én kontinuasjonseksamen.</article><article class="numberedLegalP" data-numerator="2" id="kapittel-3-paragraf-14-nummer-2">(2) Frister for avholdelse av kontinuasjonseksamen avbrytes i rettsferien.</article><article class="numberedLegalP" data-numerator="3" id="kapittel-3-paragraf-14-nummer-3">(3) Studenter som ikke består eksamen, har rett til å melde seg opp til ny ordinær eksamen i vedkommende emne. Slik rett bortfaller dersom eksamen ikke bestås ved tredje forsøk.</article><article class="numberedLegalP" data-numerator="4" id="kapittel-3-paragraf-14-nummer-4">(4) Studenter har ikke rett til å melde seg opp til ny eksamen i et allerede bestått emne.</article></article><article class="legalArticle" data-lovdata-URL="LTI/forskrift/2017-05-23-993/§3-15" data-name="§3-15" id="kapittel-3-paragraf-15"><h3 class="legalArticleHeader"><span class="legalArticleValue">§ 3-15</span>. <span class="legalArticleTitle">Klage over formelle feil ved eksamen</span></h3><article class="legalP" id="kapittel-3-paragraf-15-ledd-1">Ved klage over formelle feil ved eksamen gjelder universitets- og høyskoleloven § 5-2. Utdanningsinstitusjonens klagenemnd er relevant klageinstans for klager etter lovens § 5-2 femte ledd.</article></article><article class="legalArticle" data-lovdata-URL="LTI/forskrift/2017-05-23-993/§3-16" data-name="§3-16" id="kapittel-3-paragraf-16"><h3 class="legalArticleHeader"><span class="legalArticleValue">§ 3-16</span>. <span class="legalArticleTitle">Klage over karakterfastsetting – rett til begrunnelse</span></h3><article class="legalP" id="kapittel-3-paragraf-16-ledd-1">Ved krav om begrunnelse eller klage over karakterfastsetting gjelder universitets- og høyskoleloven § 5-3.</article></article><article class="legalArticle" data-lovdata-URL="LTI/forskrift/2017-05-23-993/§3-17" data-name="§3-17" id="kapittel-3-paragraf-17"><h3 class="legalArticleHeader"><span class="legalArticleValue">§ 3-17</span>. <span class="legalArticleTitle">Annullering, utestenging og bortvisning</span></h3><article class="legalP" id="kapittel-3-paragraf-17-ledd-1">Ved annullering av eksamen eller prøve gjelder universitets- og høyskoleloven § 4-7. Ved utestenging og bortvisning gjelder lovens § 4-8.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2017-05-23-993/KAPITTEL_4"><h2>Kapittel IV – Ikrafttredelse</h2><article class="legalArticle" data-lovdata-URL="LTI/forskrift/2017-05-23-993/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-1-ledd-1">Forskriften trer i kraft 1. august 2017. Fra samme tid oppheves forskrift 27. juni 2016 nr. 828 om opptak, studier og eksamen ved Norsk barnebokinstitutt.</article></article></section></main></body></html>