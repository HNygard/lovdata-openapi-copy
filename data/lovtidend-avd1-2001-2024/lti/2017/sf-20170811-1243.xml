<!DOCTYPE html><html lang="no"><head><title>Merverdiavgiftsloven § 6-37 og § 7-10 – United Technologies Corporation NUF og Pratt &amp; Whitney Military Norway AS – Vedtak om fritak fra merverdiavgift for omsetning og innførsel tilknyttet vedlikeholdsprogrammet for våpensystemet F-35</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-11-1243</dd><dt class="dokid">DokumentID</dt><dd class="dokid">LTI/forskrift/2017-08-11-1243</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2017-08-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58/§6-37</li><li>lov/2009-06-19-58/§7-10</li><li>forskrift/2016-12-23-1882</li></ul></dd><dt class="dateOfPublication">Kunngjort</dt><dd class="dateOfPublication">2017-08-14 13:20</dd><dt class="journalNumber">Journalnummer</dt><dd class="journalNumber">2017-0875</dd><dt class="titleShort">Korttittel</dt><dd class="titleShort">Vedtak om fritak fra mva. for våpensystemet F-35</dd><dt class="title">Tittel</dt><dd class="title">Merverdiavgiftsloven § 6-37 og § 7-10 – United Technologies Corporation NUF og Pratt &amp; Whitney Military Norway AS – Vedtak om fritak fra merverdiavgift for omsetning og innførsel tilknyttet vedlikeholdsprogrammet for våpensystemet F-35</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 11. august 2017 med hjemmel i lov 19. juni 2009 nr. 58 om merverdiavgift (merverdiavgiftloven) § 6-37 og § 7-10, jf. delegeringsvedtak 23. desember 2016 nr. 1882.</dd><dt class="refid">RefID</dt><dd class="refid">forskrift/2017-08-11-1243</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Merverdiavgiftsloven § 6-37 og § 7-10 – United Technologies Corporation NUF og Pratt &amp; Whitney Military Norway AS – Vedtak om fritak fra merverdiavgift for omsetning og innførsel tilknyttet vedlikeholdsprogrammet for våpensystemet F-35</li></ul></dd></dl></header><main class="documentBody" data-lovdata-URL="LTI/forskrift/2017-08-11-1243" id="dokument"><h1>Merverdiavgiftsloven § 6-37 og § 7-10 – United Technologies Corporation NUF og Pratt &amp; Whitney Military Norway AS – Vedtak om fritak fra merverdiavgift for omsetning og innførsel tilknyttet vedlikeholdsprogrammet for våpensystemet F-35</h1><article class="legalP" id="ledd-1">Vi viser til deres brev datert 11. april 2016, samt til øvrig dialog i saken.</article><article class="legalP" id="ledd-2">Skattedirektoratet har funnet å kunne gi United Technologies Corporation NUF, org.nr. 919 258 586, fritak fra merverdiavgift ved omsetning til F-35-programkontoret av varer og tjenester som er omfattet av vedlikeholdsprogrammet for våpensystemet F-35.</article><article class="legalP" id="ledd-3">Videre gis Pratt &amp; Whitney Military Norway AS, org.nr. 981&#xa0;648&#xa0;447, fritak fra plikten til å beregne merverdiavgift ved innførsel av varer til vedlikehold av våpensystemet F-35.</article> <article class="defaultP" margin-top="true"><i>Sakens bakgrunn</i></article><article class="legalP" id="ledd-4">Forsvarsdepartementet skal som ledd i innføringen av F-35 kampfly delta i et flernasjonalt vedlikeholdsprogram for F-35. Merverdiavgiftsloven inneholder i dag regler om fritak på dette området, men på grunn av innretningen av vedlikeholdsprogrammet for F-35 oppstår det likevel plikt til å beregne merverdiavgift ved enkelte leveranser av varer og tjenester innenfor vedlikeholdsprogrammet.</article><article class="legalP" id="ledd-5">Avtaler om anskaffelse av våpensystemet F-35 og deltakelse i vedlikeholdsprogrammet inngås mellom Forsvaret og F-35-programkontoret. Programkontoret er formelt og administrativt underlagt det amerikanske forsvarsdepartementet, men partnerlandene er representert i et sentralt beslutningsorgan. Sentrale avgjørelser om utformingen mv. av vedlikeholdsløsningen avgjøres i beslutningsorganet der partnerlandene er representert.</article><article class="legalP" id="ledd-6">Forsvarets deltakelse i den flernasjonale vedlikeholdsløsningen for F-35 innebærer bl.a. at det etableres en felles reservedelspool og felles vedlikeholdskapasiteter. For Forsvaret vil deltakelsen i vedlikeholdsprogrammet innebære stadige leveranser av reservedeler til de norske flyene og tilhørende utstyr. Forsvaret inngår avtale om vedlikeholdstjenestene med det etablerte programkontoret, som vil benytte leverandører til å oppfylle forpliktelsene etter avtalen. Leverandørene vil være basert i Norge og i utlandet.</article><article class="legalP" id="ledd-7">United Technologies Corporation NUF, org.nr. 919&#xa0;258&#xa0;586 er en av disse leverandørene. Selskapet har inngått kontrakt med F-35-programkontoret og vil benytte konsernselskapet Pratt &amp; Whitney Military Norway AS, org.nr. 981&#xa0;648&#xa0;447, som underleverandør i forbindelse med vedlikeholdsløsningen de skal levere for våpensystemet F-35 i Norge. Pratt &amp; Whitney Military Norway AS vil ha ansvar for både innførsel av de aktuelle delene samt levere de øvrige vedlikeholdstjenestene og reservedelene fra norske underleverandører i Norge som ledd i flyvåpenprogrammet. Pratt &amp; Whitney Military Norway AS vil fakturere United Technologies Corporation NUF for sine leveranser, og United Technologies Corporation NUF vil deretter fakturere F-35-programkontoret for sine leveranser. Pratt &amp; Whitney Military Norway AS og United Technologies Corporation NUF er fellesregistrert i Merverdiavgiftsregisteret fra 4. termin 2017.</article> <article class="defaultP" margin-top="true"><i>Merverdiavgiftsreglene</i></article><article class="legalP" id="ledd-8">Merverdiavgiften er en generell forbruksavgift som i utgangspunktet ilegges alle varer og tjenester. Merverdiavgiftsloven inneholder imidlertid enkelte unntak og fritak. For luftfartøy er det gitt et særskilt merverdiavgiftsfritak i merverdiavgiftsloven § 6-10. Etter lovbestemmelsens annet ledd omfatter fritaket omsetning i siste omsetningsledd av tjenester som står i direkte forbindelse med bygging, ombygging, reparasjon og vedlikehold av luftfartøy. Fritaket omfatter også varer som leveres i forbindelse med slike tjenester.</article><article class="legalP" id="ledd-9">Merverdiavgiftsfritaket omfatter kun vedlikeholdstjenester som knytter seg til et bestemt luftfartøy og som leveres i siste omsetningsledd. Innretningen av vedlikeholdsløsningen for F-35 medfører at omfattende deler av leveransene ikke er omfattet av det særskilte merverdiavgiftsfritaket for luftfartøy. Det vil derfor påløpe merverdiavgift i vedlikeholdsprogrammet. Måten programmet er innrettet innebærer at det er vanskelig å skille mellom merverdiavgiftspliktige og ikke-merverdiavgiftspliktige leveranser. Dette reiser flere merverdiavgiftsrettslige spørsmål, og det vil kunne oppstå skjult merverdiavgiftsbelastning innenfor vedlikeholdsløsningen.</article><article class="legalP" id="ledd-10">På denne bakgrunnen er det gitt nye bestemmelser i merverdiavgiftsloven som åpner for å gi dispensasjoner i slike tilfelle. Merverdiavgiftsloven § 6-37 har følgende ordlyd:</article><blockquote><article class="defaultP">«Departementet kan treffe enkeltvedtak om fritak fra merverdiavgift ved omsetning av varer og tjenester til vedlikehold av våpensystemet F-35. Departementet kan gi forskrift om utfylling og gjennomføring av denne paragrafen, herunder fastsette vilkår for fritak.»</article></blockquote> <article class="legalP" id="ledd-11">Videre er det gitt følgende bestemmelse i merverdiavgiftsloven § 7-10:</article><blockquote><article class="defaultP">«Departementet kan treffe enkeltvedtak om fritak fra plikten til å beregne merverdiavgift ved innførsel av varer til vedlikehold av våpensystemet F-35. Departementet kan gi forskrift om utfylling og gjennomføring av denne paragrafen, herunder fast sette vilkår for fritak.»</article></blockquote> <article class="legalP" id="ledd-12">Bestemmelsene trer i kraft 1. januar 2017, og Finansdepartementet har i delegasjonsvedtak av 23. desember 2016 delegert kompetansen til å gi enkeltvedtak til Skattedirektoratet.</article> <article class="defaultP" margin-top="true"><i>Skattedirektoratets vurderinger</i></article><article class="legalP" id="ledd-13">Stortinget har lagt til grunn at dette programmet har en svært spesiell karakter og at det reiser avgiftstekniske problemstillinger, særlig knyttet til at vedlikeholdsprogrammet gjelder flere land. Som følge av dette er det gitt særskilte dispensasjonshjemler for å muliggjøre nødvendige tilpasninger til merverdiavgiftsreglene.</article><article class="legalP" id="ledd-14">På denne bakgrunn finner Skattedirektoratet med hjemmel i merverdiavgiftsloven § 6-37 å kunne innvilge United Technologies Corporation NUF, org.nr. 919&#xa0;258&#xa0;586, fritak fra merverdiavgift ved omsetning til F-35-programkontoret av varer og tjenester som er omfattet av vedlikeholdsprogrammet for våpensystemet F-35.</article><article class="legalP" id="ledd-15">Videre gis Pratt &amp; Whitney Military Norway AS, org.nr. 981&#xa0;648&#xa0;447, fritak fra plikten til å beregne merverdiavgift ved innførsel av varer til vedlikehold av våpensystemet F-35 med hjemmel i merverdiavgiftsloven § 7-10.</article><article class="legalP" id="ledd-16">Skattedirektoratet forutsetter at regnskapene innrettes på en slik måte at det klart fremgår hvilke transaksjoner som gjelder vedlikeholdsløsningen for våpensystemet F-35, og den avgiftsmessige behandlingen av disse.</article><article class="legalP" id="ledd-17">At varer og tjenester som er omfattet av vedlikeholdsprogrammet for våpensystemet F-35 er fritatt for merverdiavgift innebærer at det ikke skal beregnes utgående merverdiavgift ved omsetningen, men den avgiftspliktige virksomheten har fradragsrett for merverdiavgift på anskaffelser til bruk i virksomheten.</article><article class="legalP" id="ledd-18">Fritakene trer i kraft straks.</article></main></body></html>