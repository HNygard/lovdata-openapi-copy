<!DOCTYPE html><html lang="no"><head><title>Lov om overføring av ansvar for kollektivtransport</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-16-64</dd><dt class="dokid">DokumentID</dt><dd class="dokid">LTI/lov/2017-06-16-64</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1993-06-11-100</li><li>lov/2002-06-21-45</li></ul></dd><dt class="legalArea">Rettsområde</dt><dd class="legalArea"><ul><li>Transport og kommunikasjoner &gt; Jernbane</li> <li>Transport og kommunikasjoner &gt; Skipsfart</li> <li>Transport og kommunikasjoner &gt; Transport</li> <li>Transport og kommunikasjoner &gt; Veitrafikk</li></ul></dd><dt class="dateOfPublication">Kunngjort</dt><dd class="dateOfPublication">2017-06-16 16:15</dd><dt class="journalNumber">Journalnummer</dt><dd class="journalNumber">2017-0578</dd><dt class="titleShort">Korttittel</dt><dd class="titleShort">Lov om overføring av ansvar for kollektivtransport</dd><dt class="title">Tittel</dt><dd class="title">Lov om overføring av ansvar for kollektivtransport</dd><dt class="miscInformation">Annet om dokumentet</dt><dd class="miscInformation">Prop.91 L (2016–2017), Innst.376 L (2016–2017), Lovvedtak 107 (2016–2017). Stortingets første og andre gangs behandling hhv. 8. og 12. juni 2017. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">lov/2017-06-16-64</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om overføring av ansvar for kollektivtransport<ul class="tocSubUl"><li>§ 1. Definisjoner</li><li>§ 2. Overføring av ansvar for kollektivtransport og vilkår for overføringen</li><li>§ 3. Framgangsmåte for overføring av ansvar</li><li>§ 4. Overføring av rettigheter og plikter knyttet til inngåtte kontrakter</li><li>§ 5. Ikrafttredelse</li><li>§ 6. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2017-06-16-64" id="dokument"><h1>Lov om overføring av ansvar for kollektivtransport</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 21. juni 2002 nr. 45 om yrkestransport med motorvogn og fartøy (yrkestransportlova).</article></article></li></ul></article><article class="legalArticle" data-lovdata-URL="LTI/lov/2017-06-16-64/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">Kollektivtransport etter denne loven omfatter rutetransport, jf. yrkestransportlova § 2, med motorvogn, fartøy, sporvei, tunnelbane, forstadsbane og lignende sporbundet transportmiddel. I tillegg omfatter kollektivtransport tilrettelagt transport for funksjonshemmede. Kollektivtransport omfatter ikke transport med ferger i fylkesvegsamband.</article><article class="legalP" id="paragraf-1-ledd-2">Ansvar for kollektivtransport omfatter drift og kjøp av kollektivtransporttjenester og myndighet til å gi løyve etter yrkestransportlova §§ 6 og 7.</article></article><article class="legalArticle" data-lovdata-URL="LTI/lov/2017-06-16-64/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overføring av ansvar for kollektivtransport og vilkår for overføringen</span></h2><article class="legalP" id="paragraf-2-ledd-1">Kongen i statsråd kan vedta overføring av ansvar for kollektivtransport fra fylkeskommunen til kommunen dersom kommunen kan dokumentere at den:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">omfatter et område som utgjør en felles bolig-, arbeids- og serviceregion,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">har et tilstrekkelig markedsgrunnlag til å kunne gi befolkningen et ønsket kollektivtilbud innenfor en samfunnsøkonomisk akseptabel kostnad og</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">har et samarbeid med fylkeskommunen om å sikre et helhetlig rutetilbud.</article></article></li></ul></article><article class="legalP" id="paragraf-2-ledd-2">Ved overføring av ansvar for kollektivtransport etter første ledd overtar kommunen ansvaret for kollektivtransporttilbudet innenfor kommunens grenser. Kommunen bestemmer selv omfanget av kollektivtransporttilbudet.</article></article><article class="legalArticle" data-lovdata-URL="LTI/lov/2017-06-16-64/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Framgangsmåte for overføring av ansvar</span></h2><article class="legalP" id="paragraf-3-ledd-1">Kommunestyret vedtar selv om kommunen skal søke om å få overført ansvar for kollektivtransport innen sitt område. Kommunen må på tidspunktet for innsending av søknad dokumentere at vilkårene i § 2 første ledd bokstav a og b er oppfylt.</article><article class="legalP" id="paragraf-3-ledd-2">Før endelig søknad kan behandles av Kongen i statsråd, må kommunen også dokumentere at vilkåret om samarbeid med fylkeskommunen i § 2 første ledd bokstav c er oppfylt. Kommunestyret og fylkestinget vedtar selv at det skal inngås samarbeidsavtale mellom kommunen og fylkeskommunen.</article></article><article class="legalArticle" data-lovdata-URL="LTI/lov/2017-06-16-64/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overføring av rettigheter og plikter knyttet til inngåtte kontrakter</span></h2><article class="legalP" id="paragraf-4-ledd-1">Fra det tidspunktet et vedtak om overføring av ansvar for kollektivtransport trer i kraft, overtar kommunen fylkeskommunens rettigheter og plikter knyttet til inngåtte kontrakter om kjøp av transporttjenester, med frigjørende virkning for fylkeskommunen.</article><article class="legalP" id="paragraf-4-ledd-2">Fordringshavere og andre rettighetshavere kan ikke motsette seg overføringen eller gjøre gjeldende at den utgjør en bortfallsgrunn for rettsforholdet.</article><article class="legalP" id="paragraf-4-ledd-3">Ved uenighet mellom fylkeskommunen og kommunen om hvilke rettigheter eller plikter som er overtatt etter første ledd, kan hvert av organene bringe spørsmålet inn for Kongen til avgjørelse. Søksmål om spørsmål som nevnt i første punktum, kan bringes inn for de alminnelige domstolene først når muligheten til å få saken avgjort av Kongen er benyttet. Kongens avgjørelse etter første punktum har ingen virkning overfor private fordringshavere og rettighetshavere. Andre punktum gjelder ikke for søksmål mot eller fra private fordringshavere og rettighetshavere.</article></article><article class="legalArticle" data-lovdata-URL="LTI/lov/2017-06-16-64/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Loven trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/2017-06-16-64/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endringer i andre lover</span></h2><article class="legalP" id="paragraf-6-ledd-1">Fra det tidspunkt loven trer i kraft, gjøres følgende endringer i andre lover:</article> <article class="defaultP" margin-top="true"><strong>1.</strong> I lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. skal § 7 andre ledd lyde:</article><article class="legalP" id="paragraf-6-ledd-2">Når fylkeskommunen eller kommunen gir tilskudd til lokal jernbane innen et fylke eller en kommune, fastsetter fylkeskommunen eller kommunen transportvilkår. Fylkeskommunens eller kommunens vedtak i saker om godkjenning av ruteplan, takster og tilskudd kan ikke påklages til departementet.</article> <article class="defaultP" margin-top="true"><strong>2.</strong> I lov 21. juni 2002 nr. 45 om yrkestransport med motorvogn og fartøy gjøres følgende endringer:</article> <article class="defaultP" margin-top="true">§ 13 andre ledd skal lyde:</article><article class="numberedLegalP" data-numerator="2" id="paragraf-6-nummer-1">(2) Med den avgrensinga som følgjer av første ledd, gjev fylkeskommunen løyve til rutetransport etter §§ 6 og 7. Kommunen gjev likevel løyve innanfor kommunegrensa når ansvar for kollektivtransport er overført til kommunen i samsvar med lov om overføring av ansvar for kollektivtransport.</article> <article class="defaultP" margin-top="true">§ 22 nytt sjette ledd skal lyde:</article><article class="numberedLegalP" data-numerator="6" id="paragraf-6-nummer-2">(6) Dersom kommunen har fått overført ansvar for kollektivtransport etter lov om overføring av ansvar for kollektivtransport, gjeld første til femte ledd tilsvarande for kommunen.</article> <article class="defaultP" margin-top="true">§ 23 nytt andre ledd skal lyde:</article><article class="numberedLegalP" data-numerator="2" id="paragraf-6-nummer-3">(2) Første ledd gjeld òg for kommunen der kommunen har fått overført ansvar for kollektivtransport etter lov om overføring av ansvar for kollektivtransport.</article></article></main></body></html>