<!DOCTYPE html><html lang="no"><head><title>Forskrift om soner ved påvisning av Chronic Wasting Disease (CWD-sone)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-12-734</dd><dt class="dokid">DokumentID</dt><dd class="dokid">LTI/forskrift/2017-06-12-734</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2017-06-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§14</li><li>lov/2003-12-19-124/§19</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2017-06-14 13:40</dd><dt class="journalNumber">Journalnummer</dt><dd class="journalNumber">2017-0566</dd><dt class="titleShort">Korttittel</dt><dd class="titleShort">Forskrift om soner ved påvisning av CWD</dd><dt class="title">Tittel</dt><dd class="title">Forskrift om soner ved påvisning av Chronic Wasting Disease (CWD-sone)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 12. juni 2017 med hjemmel i lov 19. desember 2003 nr. 124 om matproduksjon og mattrygghet mv. (matloven) § 14 og § 19, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2017-06-12-734</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om soner ved påvisning av Chronic Wasting Disease (CWD-sone)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Soner</li><li>§ 5. Forbud for å hindre smittespredning i og fra sonen</li><li>§ 6. Påbud for å hindre smittespredning i og fra sonen</li><li>§ 7. Tilsyn og vedtak</li><li>§ 8. Straff</li><li>§ 9. Dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-12-734" id="dokument"><h1>Forskrift om soner ved påvisning av Chronic Wasting Disease (CWD-sone)</h1><article class="legalArticle" data-lovdata-URL="LTI/forskrift/2017-06-12-734/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriftens formål er å begrense spredning av Chronic Wasting Disease (CWD) hos hjortedyr i og fra soner rundt steder der sykdommen er påvist.</article></article><article class="legalArticle" data-lovdata-URL="LTI/forskrift/2017-06-12-734/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder i de sonene som opprettes i denne forskriften. Forskriften retter seg mot enhver.</article></article><article class="legalArticle" data-lovdata-URL="LTI/forskrift/2017-06-12-734/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med hjortedyr forstås alle hjortedyr, herunder rein, rådyr, hjort, elg og dåhjort.</article></article><article class="legalArticle" data-lovdata-URL="LTI/forskrift/2017-06-12-734/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Soner</span></h2><article class="legalP" id="paragraf-4-ledd-1">Denne forskriften gjelder tiltak i følgende soner:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">Nordfjella-sonen: <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1-ledd-1-punkt-1"><article class="legalP" id="paragraf-4-ledd-1-punkt-1-ledd-1-punkt-1-ledd-1">kommunene Ulvik, Lærdal, Aurland og Hemsedal</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-1-ledd-1-punkt-2"><article class="legalP" id="paragraf-4-ledd-1-punkt-1-ledd-1-punkt-2-ledd-1">kommunene Eidfjord, Hol og Ål nord for riksvei 7.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Selbu-sonen: <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-2-ledd-1-punkt-1"><article class="legalP" id="paragraf-4-ledd-1-punkt-2-ledd-1-punkt-1-ledd-1">kommunene Selbu, Klæbu, Trondheim, Tydal og Malvik</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2-ledd-1-punkt-2"><article class="legalP" id="paragraf-4-ledd-1-punkt-2-ledd-1-punkt-2-ledd-1">kommunene Stjørdal og Meråker sør for elven Tevla og Stjørdalselva</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-2-ledd-1-punkt-3"><article class="legalP" id="paragraf-4-ledd-1-punkt-2-ledd-1-punkt-3-ledd-1">kommunen Melhus øst for elva Gaula</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-2-ledd-1-punkt-4"><article class="legalP" id="paragraf-4-ledd-1-punkt-2-ledd-1-punkt-4-ledd-1">kommunen Midtre Gauldal nord for elva Gaula</article></article></li><li data-li-identifier="e)" data-name="e)"><article class="listArticle" id="paragraf-4-ledd-1-punkt-2-ledd-1-punkt-5"><article class="legalP" id="paragraf-4-ledd-1-punkt-2-ledd-1-punkt-5-ledd-1">kommunen Holtålen nord og øst for elva Gaula fra kommunegrensen mot Midtre Gauldal til Ålen sentrum, videre øst for riksvei 30 til kommunegrensen mot Røros</article></article></li><li data-li-identifier="f)" data-name="f)"><article class="listArticle" id="paragraf-4-ledd-1-punkt-2-ledd-1-punkt-6"><article class="legalP" id="paragraf-4-ledd-1-punkt-2-ledd-1-punkt-6-ledd-1">kommunen Røros øst for riksvei 30 fra kommunegrensen mot Holtålen til Glåmos, videre nord for fylkesvei 561 til Brekken, videre nord for riksvei 31 til riksgrensen i øst.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2017-06-12-734/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud for å hindre smittespredning i og fra sonen</span></h2><article class="legalP" id="paragraf-5-ledd-1">I sonen er det forbudt å legge ut fôr på utmark til dyr dersom fôret er egnet og tilgjengelig for ville hjortedyr. Bestemmelsen går foran forskrift om midlertidige tiltak for å begrense spredning av Chronic Wasting Disease (CWD) § 6 i sonen.</article><article class="legalP" id="paragraf-5-ledd-2">I sonen er det forbudt å sette ut slikkesteiner som er tilgjengelige for hjortedyr. Slikkesteiner som allerede er satt ut når forskriften trer i kraft, må enten fjernes eller gjøres utilgjengelige for hjortedyr innen 1. august 2017. Det er likevel tillatt med kortvarig bruk av slikkesteiner i forbindelse med kontrollert samling av dyr, dersom slikkesteinen fjernes umiddelbart etter bruk.</article><article class="legalP" id="paragraf-5-ledd-3">Det er forbudt å flytte levende hjortedyr ut av sonen. Forbudet gjelder ikke for tamrein som krysser sonegrensen i samsvar med fastsatte beitebruksregler eller for tamrein som tilbakeføres etter at den selv krysset sonegrensen. Forbudet gjelder heller ikke flytting av tamrein direkte til slakteri.</article><article class="legalP" id="paragraf-5-ledd-4">Det er forbudt å flytte lav og plantemateriale som stammer fra sonen ut av sonen til bruk som fôr til hjortedyr.</article><article class="legalP" id="paragraf-5-ledd-5">Det er forbudt å flytte hele eller deler av døde hjortedyr ut av sonen. Forbudet gjelder ikke:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-5-punkt-1"><article class="legalP" id="paragraf-5-ledd-5-punkt-1-ledd-1">kortvarig transitt fra en del av sonen til en annen del av sonen.</article></article></li><li data-li-identifier="b)" data-name="b)"><article class="listArticle" id="paragraf-5-ledd-5-punkt-2"><article class="legalP" id="paragraf-5-ledd-5-punkt-2-ledd-1">utbeinet kjøtt, materiale som skal til avfallshåndtering etter avtale med Mattilsynet, og materiale til forskning eller prøvetaking.</article></article></li><li data-li-identifier="c)" data-name="c)"><article class="listArticle" id="paragraf-5-ledd-5-punkt-3"><article class="legalP" id="paragraf-5-ledd-5-punkt-3-ledd-1">dersom negativt prøvesvar for Chronic Wasting Disease foreligger for dyret.</article></article></li></ul></article></article><article class="legalArticle" data-lovdata-URL="LTI/forskrift/2017-06-12-734/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Påbud for å hindre smittespredning i og fra sonen</span></h2><article class="legalP" id="paragraf-6-ledd-1">Fôr som lagres på innmark og som oppsøkes av hjortedyr, skal sikres mot at ville hjortedyr får tilgang til fôret i perioden 15. oktober til 1. mai.</article><article class="legalP" id="paragraf-6-ledd-2">Deler av døde hjortedyr skal ikke være tilgjengelige for andre dyr minst frem til negativt prøvesvar for Chronic Wasting Disease for dyret foreligger. Delene skal oppbevares under kontroll i denne perioden. Deler av hjortedyr som legges igjen i naturen i samsvar med god jaktpraksis, kan alternativt dekkes til.</article><article class="legalP" id="paragraf-6-ledd-3">Kartreferanse til fellingsstedet og stedet der deler av hjortedyr ble lagt igjen i naturen skal oppgis til myndighetene ved forespørsel.</article><article class="legalP" id="paragraf-6-ledd-4">Det er påbudt å rengjøre utstyr og redskaper som er benyttet i jakt på hjortedyr i sonen. Det er i tillegg påbudt å desinfisere utstyr og redskaper som har vært i kontakt med hjortedyr, blodsøl e.l. fra hjortedyr i sonen, så fremt negativt prøvesvar ikke foreligger.</article></article><article class="legalArticle" data-lovdata-URL="LTI/forskrift/2017-06-12-734/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og vedtak</span></h2><article class="legalP" id="paragraf-7-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article><article class="legalP" id="paragraf-7-ledd-2">Mattilsynet kan gi påbud om andre nødvendige tiltak for å hindre spredning av Chronic Wasting Disease, herunder avlivning og prøvetaking, jf. forskrift 27. juni 2002 nr. 732 om bekjempelse av dyresjukdommer § 18.</article></article><article class="legalArticle" data-lovdata-URL="LTI/forskrift/2017-06-12-734/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" id="paragraf-8-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart etter matloven § 28.</article></article><article class="legalArticle" data-lovdata-URL="LTI/forskrift/2017-06-12-734/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Mattilsynet kan i særlige tilfeller dispensere fra bestemmelsene i denne forskrift. Mattilsynet kan også dispensere fra bestemmelsene i denne forskrift dersom det er nødvendig i forbindelse med avlivning og nedskjæring av hjortedyr som gjøres som ledd i bekjempelse av Chronic Wasting Disease.</article></article><article class="legalArticle" data-lovdata-URL="LTI/forskrift/2017-06-12-734/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks.</article></article></main></body></html>