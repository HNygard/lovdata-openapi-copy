<!DOCTYPE html><html lang="no"><head><title>Lov om endringer i plan- og bygningsloven (mer effektive planprosesser, forenklinger mv.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-04-28-20</dd><dt class="dokid">DokumentID</dt><dd class="dokid">LTI/lov/2017-04-28-20</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2008-06-27-71</li></ul></dd><dt class="legalArea">Rettsområde</dt><dd class="legalArea"><ul><li>Anskaffelser, avtaler, bygg og entrepriser &gt; Byggesaksbehandling</li> <li>Forvaltnings- og kommunalrett &gt; Offentlige reguleringer</li></ul></dd><dt class="dateOfPublication">Kunngjort</dt><dd class="dateOfPublication">2017-04-28 14:45</dd><dt class="journalNumber">Journalnummer</dt><dd class="journalNumber">2017-0226</dd><dt class="titleShort">Korttittel</dt><dd class="titleShort">Endringslov til plan- og bygningsloven (mer effektive planprosesser, forenklinger mv.)</dd><dt class="title">Tittel</dt><dd class="title">Lov om endringer i plan- og bygningsloven (mer effektive planprosesser, forenklinger mv.)</dd><dt class="miscInformation">Annet om dokumentet</dt><dd class="miscInformation">Prop.149 L (2015–2016), Innst.181 L (2016–2017), Lovvedtak 56 (2016–2017). Stortingets første og andre gangs behandling hhv. 23. februar og 7. mars 2017. Fremmet av Kommunal- og moderniseringsdepartementet.</dd><dt class="refid">RefID</dt><dd class="refid">lov/2017-04-28-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i plan- og bygningsloven (mer effektive planprosesser, forenklinger mv.)<ul class="tocSubUl"><li>I<ul class="tocSubUl"><li>§ 12-14. Endring og oppheving av reguleringsplan</li><li>§ 12-16. Sentral godkjenning for planforetak</li><li>§ 12-17. Tilbaketrekking av sentral godkjenning for planforetak</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2017-04-28-20" id="dokument"><h1>Lov om endringer i plan- og bygningsloven (mer effektive planprosesser, forenklinger mv.)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 27. juni 2008 nr. 71 om planlegging og byggesaksbehandling (plan- og bygningsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2017-04-28-20/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 27. juni 2008 nr. 71 om planlegging og byggesaksbehandling gjøres følgende endringer:</article> <article class="defaultP" margin-top="true">§ 1-5 første ledd skal lyde:</article><article class="legalP" id="kapittel-1-ledd-2">Virkningen av vedtatt plan etter denne lov for videre planlegging, forvaltning og vedtak om virksomhet, utbygging og vern framgår av bestemmelsene for de enkelte plantypene, jf. §§ 6-3, 8-2, 8-5, 11-3, 11-6 og 12-4, med den begrensning som fremgår av § 21-7 femte ledd.</article> <article class="defaultP" margin-top="true">§ 7-2 andre ledd oppheves.</article> <article class="defaultP" margin-top="true">Nåværende tredje ledd blir andre ledd.</article> <article class="defaultP" margin-top="true">§ 8-1 fjerde ledd skal lyde:</article><article class="legalP" id="kapittel-1-ledd-3">Handlingsprogrammet skal vedtas av regional planmyndighet. Behovet for rullering skal vurderes årlig.</article> <article class="defaultP" margin-top="true">§ 12-8 første ledd og nytt andre ledd skal lyde:</article><article class="legalP" id="kapittel-1-ledd-4">Når planarbeidet igangsettes, skal berørte offentlige organer og andre interesserte varsles. Når forslagsstilleren er en annen enn planmyndigheten selv, skal planspørsmålet først legges fram for planmyndigheten i møte. Kommunen kan gi råd om hvordan planen bør utarbeides, og kan bistå i planarbeidet. Det skal skrives referat fra møtet. Dersom det er uenighet på vesentlige punkter i oppstartsmøtet om det videre planarbeidet, kan forslagsstilleren kreve spørsmålet forelagt kommunestyret til vurdering.</article><article class="legalP" id="kapittel-1-ledd-5">Finner kommunen at et privat planinitiativ ikke bør føre frem, kan kommunen beslutte at initiativet skal stoppes. Slik beslutning må tas så tidlig som mulig i oppstartsfasen, og hvis ikke annet er avtalt, senest like etter at oppstartsmøte er avholdt. Beslutningen kan ikke påklages, men forslagsstilleren kan kreve å få den forelagt for kommunestyret til endelig avgjørelse. Forslagsstilleren kan ikke foreta varsling og kunngjøring etter tredje ledd før kommunen har tatt stilling til spørsmålet, og forslagsstilleren har mottatt skriftlig underretning.</article> <article class="defaultP" margin-top="true">Nåværende andre og tredje ledd blir tredje og nytt fjerde ledd.</article> <article class="defaultP" margin-top="true">§ 12-9 tredje ledd skal lyde:</article><article class="legalP" id="kapittel-1-ledd-6">Kommunen avgjør om planprogram skal fastsettes. Planprogrammet fastsettes ordinært av kommunestyret. Kommunestyret kan delegere myndigheten til å fastsette planprogram i samsvar med kommunelovens regler. Beslutning om ikke å fastsette planprogram kan ikke påklages, men forslagsstilleren kan kreve å få den forelagt for kommunestyret til endelig avgjørelse.</article> <article class="defaultP" margin-top="true">§ 12-14 skal lyde:</article><article class="futureLegalArticle" data-name="§12-14" id="kapittel-1-foreslåttparagraf-1"><span class="futureLegalArticleHeader">§ 12-14. <span class="legalArticleTitle">Endring og oppheving av reguleringsplan</span></span><article class="legalP" id="kapittel-1-foreslåttparagraf-1-ledd-1">For utfylling, endring og oppheving av reguleringsplan gjelder samme bestemmelser som for utarbeiding av ny plan.</article><article class="legalP" id="kapittel-1-foreslåttparagraf-1-ledd-2">Kommunestyret kan delegere myndigheten til å treffe vedtak om endringer i reguleringsplan når endringene i liten grad vil påvirke gjennomføringen av planen for øvrig, ikke går utover hovedrammene i planen, og heller ikke berører hensynet til viktige natur- og friluftsområder.</article><article class="legalP" id="kapittel-1-foreslåttparagraf-1-ledd-3">Før det treffes slikt vedtak, skal saken forelegges berørte myndigheter, og eierne og festerne av eiendommer som direkte berøres av vedtaket, og andre berørte, skal gis anledning til å uttale seg. Jf. for øvrig § 1-9.</article><article class="legalP" id="kapittel-1-foreslåttparagraf-1-ledd-4">Kommunestyret kan delegere myndigheten til å treffe vedtak om å oppheve plan som i det vesentlige er i strid med overordnet plan. Før det treffes slikt vedtak, skal eierne og festerne av eiendommer som direkte berøres av vedtaket, gis anledning til å uttale seg. Jf. for øvrig § 1-9.</article></article> <article class="defaultP" margin-top="true">Ny § 12-16 skal lyde:</article><article class="futureLegalArticle" data-name="§12-16" id="kapittel-1-foreslåttparagraf-2"><span class="futureLegalArticleHeader">§ 12-16. <span class="legalArticleTitle">Sentral godkjenning for planforetak</span></span><article class="legalP" id="kapittel-1-foreslåttparagraf-2-ledd-1">Sentral godkjenning for planforetak gis til foretak som er kvalifisert til å utarbeide reguleringsplaner. Godkjenning gis når foretaket kan dokumentere at det oppfyller krav fastsatt i forskrift.</article><article class="legalP" id="kapittel-1-foreslåttparagraf-2-ledd-2">Departementet kan gi forskrift om krav for å få sentral godkjenning, herunder krav om nødvendige kvalifikasjoner, betalt skatt og merverdiavgift, oppfyllelse av krav i arbeidsmiljøloven, allmenngjøringsloven og revisjon av kvalitetssikringssystemer. Departementet kan gi forskrift om at den sentrale godkjenningen også kan inneholde opplysninger om foretakenes forsikringer, godkjenninger foretakene har etter andre ordninger mv.</article><article class="legalP" id="kapittel-1-foreslåttparagraf-2-ledd-3">Departementet kan gi forskrift om behandlingen av søknader om sentral godkjenning, tilbaketrekking, ordningens omfang og organisering, tidsfrister for behandling av søknader om sentral godkjenning og konsekvenser av fristoverskridelse. Departementet kan gi forskrift om innholdet i registeret over sentralt godkjente foretak. Departementet kan gi forskrift om gebyr for sentral godkjenning. Gebyret skal ikke overskride selvkost.</article><article class="legalP" id="kapittel-1-foreslåttparagraf-2-ledd-4">Sentral godkjenning for planforetak gis av det godkjenningsorganet som departementet bestemmer. Vedtak om godkjenning registreres i et sentralt, åpent register.</article></article> <article class="defaultP" margin-top="true">Ny § 12-17 skal lyde:</article><article class="futureLegalArticle" data-name="§12-17" id="kapittel-1-foreslåttparagraf-3"><span class="futureLegalArticleHeader">§ 12-17. <span class="legalArticleTitle">Tilbaketrekking av sentral godkjenning for planforetak</span></span><article class="legalP" id="kapittel-1-foreslåttparagraf-3-ledd-1">Sentral godkjenning for planforetak skal trekkes tilbake dersom godkjent foretak ikke lenger innehar de nødvendige kvalifikasjonene for å ha godkjenning for planforetak. Før det treffes vedtak om tilbaketrekking, skal foretaket gis varsel med frist til å uttale seg. Når særlig formildende hensyn gjør seg gjeldende, kan tilbaketrekking av sentral godkjenning for planforetak likevel unnlates. Ved mindre alvorlige overtredelser kan det gis advarsel.</article></article> <article class="defaultP" margin-top="true">§ 13-1 nytt andre ledd skal lyde:</article><article class="legalP" id="kapittel-1-ledd-7">Dersom en søknad om tillatelse til tiltak ikke er avgjort, kan kommunen bare vedta et midlertidig forbud dersom søkeren er varslet om dette innen utløpet av de saksbehandlingsfrister som følger av § 21-7, og dersom forbudet vedtas senest innen åtte uker etter utløpet av fristen.</article> <article class="defaultP" margin-top="true">Nåværende andre og tredje ledd blir tredje og nytt fjerde ledd.</article> <article class="defaultP" margin-top="true">§ 15-2 tredje ledd skal lyde:</article><article class="legalP" id="kapittel-1-ledd-8">Krav etter første ledd må være satt fram senest tre år etter at reguleringsplanen er gjort kjent etter § 12-12 fjerde ledd, eller vedtak er kunngjort etter § 12-12 femte ledd. Er grunnen bebygd, har eieren eller festeren det samme krav når bebyggelsen er fjernet. Kravet må i så fall være satt fram senest tre år etter dette tidspunkt.</article> <article class="defaultP" margin-top="true">§ 15-3 andre ledd skal lyde:</article><article class="legalP" id="kapittel-1-ledd-9">Krav om erstatning må være satt fram senest tre år etter at vedtak er gjort kjent etter § 12-12 fjerde ledd, eller at reguleringsplanen er kunngjort etter § 12-12 femte ledd.</article> <article class="defaultP" margin-top="true">§ 16-2 første ledd skal lyde:</article><article class="legalP" id="kapittel-1-ledd-10">Kommunestyret kan foreta ekspropriasjon til gjennomføring av reguleringsplan. Kommunestyrets adgang til å foreta ekspropriasjon i medhold av reguleringsplan bortfaller dersom ikke kommunestyrets vedtak om ekspropriasjon er gjort innen 10 år etter at planen er kunngjort etter § 12-12 femte ledd.</article> <article class="defaultP" margin-top="true">§ 19-2 tredje ledd skal lyde:</article><article class="legalP" id="kapittel-1-ledd-11">Ved dispensasjon fra loven og forskriften til loven skal det legges særlig vekt på dispensasjonens konsekvenser for helse, miljø, jordvern, sikkerhet og tilgjengelighet.</article> <article class="defaultP" margin-top="true">§ 21-7 første ledd skal lyde:</article><article class="legalP" id="kapittel-1-ledd-12">Søknad om tillatelse etter § 20-2 skal avgjøres av kommunene innen 12 uker etter at fullstendig søknad foreligger, med mindre annet følger av andre, tredje eller fjerde ledd. Ved overskridelse av fristen skal kommunen tilbakebetale byggesaksgebyret etter nærmere bestemmelser i forskrift, jf. § 21-8 tredje ledd.</article> <article class="defaultP" margin-top="true">§ 21-7 nytt femte ledd skal lyde:</article><article class="legalP" id="kapittel-1-ledd-13">Plangrunnlaget som gjaldt ved utløpet av fristen, skal ved overskridelse av fristen legges til grunn for avgjørelsen. Dette gjelder ikke dersom tiltakshaveren innen utløpet av fristen har mottatt forhåndsvarsel om midlertidig forbud mot tiltak, og dette forbudet deretter blir vedtatt innen åtte uker, jf. § 13-1 første ledd. Denne bestemmelse gjelder ikke for statlige og regionale planbestemmelser etter §§ 6-3 og 8-5, eller for statlig arealplan etter § 6-4.</article> <article class="defaultP" margin-top="true">Nåværende femte til syvende ledd blir sjette til åttende ledd.</article> <article class="defaultP" margin-top="true">§ 29-4 fjerde ledd skal lyde:</article><article class="legalP" id="kapittel-1-ledd-14">Nærmere bestemmelser, herunder regler om avstand mellom byggverk, beregningsmåten for høyde, avstand fra nabogrense og areal på bygning som nevnt i tredje ledd bokstav b, gis ved forskrift.</article> <article class="defaultP" margin-top="true">§ 32-8 første ledd bokstav h skal lyde:<ul class="defaultList"><li data-li-identifier="h)" data-name="h)"><article class="listArticle" id="kapittel-1-ledd-14-punkt-1"><article class="legalP" id="kapittel-1-ledd-14-punkt-1-ledd-1">tross skriftlig pålegg ikke oppfyller plikten etter § 31-3 første ledd til å holde byggverk og installasjoner i stand</article></article></li></ul></article> <article class="defaultP" margin-top="true">§ 33-1 første ledd skal lyde:</article><article class="legalP" id="kapittel-1-ledd-15">Kommunestyret selv kan gi forskrift om gebyr til kommunen for behandling av søknad om tillatelse, utferdigelse av kart og attester og for andre arbeid som det etter denne lov eller forskrift påhviler kommunen å utføre, herunder behandling av private planforslag. Gebyret for behandling av slikt planforslag kan omfatte kommunens arbeid frem til det blir avgjort om forslaget skal fremmes, jf. § 12-11.</article> <article class="defaultP" margin-top="true">§ 33-2 andre ledd skal lyde:</article><article class="legalP" id="kapittel-1-ledd-16">Eieren eller brukeren må varsles før undersøkelse finner sted, og kan i tilfelle kreve bekreftelse fra kommunen om at den har gitt samtykke til undersøkelsen. Om gjennomføring av undersøkelsen gjelder forvaltningsloven § 15. Lider en eier eller rettighetshaver tap ved undersøkelsen, gjelder oreigningslova § 19 om erstatning.</article></section><section class="section" data-name="kapII" id="kapittel-2" data-lovdata-URL="LTI/lov/2017-04-28-20/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra det tidspunktet Kongen bestemmer.</article></section></main></body></html>