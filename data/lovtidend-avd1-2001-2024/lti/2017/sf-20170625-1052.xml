<!DOCTYPE html><html lang="no"><head><title>Forskrift om arbeidstid for avlastere</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-25-1052</dd><dt class="dokid">DokumentID</dt><dd class="dokid">LTI/forskrift/2017-06-25-1052</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2017-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-06-17-62/§10-12</li></ul></dd><dt class="dateOfPublication">Kunngjort</dt><dd class="dateOfPublication">2017-06-30 15:10</dd><dt class="journalNumber">Journalnummer</dt><dd class="journalNumber">2017-0785</dd><dt class="titleShort">Korttittel</dt><dd class="titleShort">Forskrift om arbeidstid for avlastere</dd><dt class="title">Tittel</dt><dd class="title">Forskrift om arbeidstid for avlastere</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 25. juni 2017 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv. (arbeidsmiljøloven) § 10-12 åttende ledd.</dd><dt class="refid">RefID</dt><dd class="refid">forskrift/2017-06-25-1052</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeidstid for avlastere<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-25-1052" id="dokument"><h1>Forskrift om arbeidstid for avlastere</h1><article class="legalArticle" data-lovdata-URL="LTI/forskrift/2017-06-25-1052/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Forskriften gjelder arbeid som oppfyller kommunenes plikt etter helse- og omsorgstjenesteloven § 3-2 nr. 6 bokstav d eller barnevernloven § 4-4 når avlastningen skjer utenfor institusjon og avlasteren anses som arbeidstaker etter arbeidsmiljøloven § 1-8.</article></article><article class="legalArticle" data-lovdata-URL="LTI/forskrift/2017-06-25-1052/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Arbeidsmiljølovens bestemmelser om arbeidstid gjelder med de unntak som følger av denne forskriften.</article></article><article class="legalArticle" data-lovdata-URL="LTI/forskrift/2017-06-25-1052/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Forskrift 5. juli 2002 nr. 715 om arbeid som utføres i arbeidstakers hjem § 6 gjelder ikke ved arbeid som omfattes av forskriften her.</article></article><article class="legalArticle" data-lovdata-URL="LTI/forskrift/2017-06-25-1052/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Arbeidsgiver og arbeidstaker kan skriftlig avtale at den samlede arbeidstiden kan være inntil 60 timer i løpet av sju dager. Dette gjelder både arbeid som avlaster alene og arbeid som avlaster i kombinasjon med annet arbeid i samme virksomhet. Grensen på 60 timer i løpet av sju dager kan gjennomsnittsberegnes over en periode på seks uker, likevel slik at den samlede arbeidstiden ikke overstiger 88 timer i noen enkelt uke.</article></article><article class="legalArticle" data-lovdata-URL="LTI/forskrift/2017-06-25-1052/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">For avlastere som har annen stilling i samme virksomhet, kan arbeid ut over arbeidsmiljøloven § 10-4 bare gjennomføres som avlasterarbeid. Dette er ikke til hinder for gjennomsnittsberegning av arbeidstiden eller overtidsarbeid, jf. arbeidsmiljøloven § 10-5 og § 10-6. Samlet arbeidstid skal uansett ikke overstige grensene i § 4.</article></article><article class="legalArticle" data-lovdata-URL="LTI/forskrift/2017-06-25-1052/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Arbeidsgiver og arbeidstaker kan skriftlig avtale at arbeidstaker kan arbeide i inntil 56 timer sammenhengende.</article></article><article class="legalArticle" data-lovdata-URL="LTI/forskrift/2017-06-25-1052/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Dersom en arbeidsperiode er inntil 16 timer, kan arbeidsgiver og arbeidstaker avtale at den daglige arbeidsfrie perioden blir kortere enn 11 timer, jf. arbeidsmiljøloven § 10-8 første ledd. Slik avtale forutsetter at arbeidstaker sikres kompenserende hvile.</article></article><article class="legalArticle" data-lovdata-URL="LTI/forskrift/2017-06-25-1052/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Dersom en arbeidsperiode er mer enn 16 timer skal arbeidstaker sikres minst 16 timer sammenhengende arbeidsfri umiddelbart før eller etter arbeidsperioden.</article></article><article class="legalArticle" data-lovdata-URL="LTI/forskrift/2017-06-25-1052/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Dersom en arbeidsperiode er mer enn 24 timer skal arbeidstaker sikres minst 16 timer sammenhengende arbeidsfri umiddelbart før og etter arbeidsperioden.</article></article><article class="legalArticle" data-lovdata-URL="LTI/forskrift/2017-06-25-1052/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Dersom avlastning utføres i tilknytning til annet arbeid i samme virksomhet, må den samlede arbeidstiden ikke overstige 56 timer sammenhengende. Slikt annet arbeid kan ikke utgjøre mer enn 16 timer av en samlet arbeidsperiode på inntil 48 timer, og ikke mer enn åtte timer av en samlet arbeidsperiode på over 48 timer.</article></article><article class="legalArticle" data-lovdata-URL="LTI/forskrift/2017-06-25-1052/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Arbeidsgiver og arbeidstaker kan skriftlig avtale at den ukentlige arbeidsfrie perioden forkortes til 24 timer der det er nødvendig for å gjennomføre avlastning.</article></article><article class="legalArticle" data-lovdata-URL="LTI/forskrift/2017-06-25-1052/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Forskriften trer i kraft 1. juli 2017.</article></article></main></body></html>