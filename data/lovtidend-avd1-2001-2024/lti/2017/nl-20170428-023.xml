<!DOCTYPE html><html lang="no"><head><title>Lov om organisering av forskningsetisk arbeid (forskningsetikkloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-04-28-23</dd><dt class="dokid">DokumentID</dt><dd class="dokid">LTI/lov/2017-04-28-23</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/2005-04-01-15</li><li>lov/2006-06-30-56</li><li>lov/2008-06-20-44</li></ul></dd><dt class="legalArea">Rettsområde</dt><dd class="legalArea"><ul><li>Skoler, universiteter og forskning &gt; Forskning</li> <li>Skoler, universiteter og forskning &gt; Helseforskning</li></ul></dd><dt class="dateOfPublication">Kunngjort</dt><dd class="dateOfPublication">2017-04-28 14:45</dd><dt class="journalNumber">Journalnummer</dt><dd class="journalNumber">2017-0227</dd><dt class="titleShort">Korttittel</dt><dd class="titleShort">Forskningsetikkloven</dd><dt class="title">Tittel</dt><dd class="title">Lov om organisering av forskningsetisk arbeid (forskningsetikkloven)</dd><dt class="miscInformation">Annet om dokumentet</dt><dd class="miscInformation">Prop.158 L (2015–2016), Innst.192 L (2016–2017), Lovvedtak 57 (2016–2017). Stortingets første og andre gangs behandling hhv. 23. februar og 7. mars 2017. Fremmet av Kunnskapsdepartementet.</dd><dt class="refid">RefID</dt><dd class="refid">lov/2017-04-28-23</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om organisering av forskningsetisk arbeid (forskningsetikkloven)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Uavhengighet</li><li>§ 4. Forskeres aktsomhetsplikt</li><li>§ 5. Krav til forskningsinstitusjoner</li><li>§ 6. Behandling av uredelighetssaker ved forskningsinstitusjoner</li><li>§ 7. Granskingsutvalget</li><li>§ 8. Uttalelser i uredelighetssaker</li><li>§ 9. Nasjonale forskningsetiske komiteer</li><li>§ 10. Regionale komiteer for medisinsk og helsefaglig forskningsetikk</li><li>§ 11. Unntak fra offentlighet</li><li>§ 12. Forskrifter</li><li>§ 13. Ikrafttredelse</li><li>§ 14. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2017-04-28-23" id="dokument"><h1>Lov om organisering av forskningsetisk arbeid (forskningsetikkloven)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 30. juni 2006 nr. 56 om behandling av etikk og redelighet i forskning.</article></article></li></ul></article><article class="defaultP" data-text-size="small">Endringer i følgende lov:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 1. april 2005 nr. 15 om universiteter og høyskoler (universitets- og høyskoleloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 20. juni 2008 nr. 44 om medisinsk og helsefaglig forskning (helseforskningsloven).</article></article></li></ul></article><article class="legalArticle" data-lovdata-URL="LTI/lov/2017-04-28-23/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Loven skal bidra til at forskning i offentlig og privat regi skjer i henhold til anerkjente forskningsetiske normer.</article></article><article class="legalArticle" data-lovdata-URL="LTI/lov/2017-04-28-23/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Loven gjelder forskere og forskning i Norge. På Svalbard og Jan Mayen gjelder loven dersom forskningen drives av forskere ansatt av norsk arbeidsgiver eller dersom en vesentlig del av midlene kommer fra Norge.</article><article class="legalP" id="paragraf-2-ledd-2">Granskingsutvalget kan videre uttale seg om forskning i utlandet dersom forskningen drives av forsker ansatt av norsk arbeidsgiver eller dersom en vesentlig del av midlene kommer fra Norge.</article></article><article class="legalArticle" data-lovdata-URL="LTI/lov/2017-04-28-23/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Uavhengighet</span></h2><article class="legalP" id="paragraf-3-ledd-1">Komiteer og utvalg oppnevnt med hjemmel i denne loven skal være faglig uavhengige.</article></article><article class="legalArticle" data-lovdata-URL="LTI/lov/2017-04-28-23/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forskeres aktsomhetsplikt</span></h2><article class="legalP" id="paragraf-4-ledd-1">Forskere skal opptre med aktsomhet for å sikre at all forskning skjer i henhold til anerkjente forskningsetiske normer. Dette gjelder også under forberedelser til forskning, rapportering av forskning og andre forskningsrelaterte aktiviteter.</article></article><article class="legalArticle" data-lovdata-URL="LTI/lov/2017-04-28-23/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til forskningsinstitusjoner</span></h2><article class="legalP" id="paragraf-5-ledd-1">Forskningsinstitusjoner er offentlige eller private institusjoner som har forskning som en av sine hovedoppgaver.</article><article class="legalP" id="paragraf-5-ledd-2">Forskningsinstitusjoner skal sikre at forskningen ved institusjonen skjer i henhold til anerkjente forskningsetiske normer. Institusjonen har ansvaret for:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">nødvendig opplæring av kandidater og ansatte i anerkjente forskningsetiske normer og</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">at alle som utfører eller deltar i forskningen, er kjent med anerkjente forskningsetiske normer.</article></article></li></ul></article></article><article class="legalArticle" data-lovdata-URL="LTI/lov/2017-04-28-23/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av uredelighetssaker ved forskningsinstitusjoner</span></h2><article class="legalP" id="paragraf-6-ledd-1">Forskningsinstitusjoner har ansvar for å behandle saker om mulige brudd på anerkjente forskningsetiske normer. Forvaltningsloven kapittel IV og V gjelder for disse sakene.</article><article class="legalP" id="paragraf-6-ledd-2">Forskningsinstitusjoner skal ha et redelighetsutvalg. Utvalget skal ha nødvendig kompetanse i forskning, forskningsetikk og jus. Utvalget skal ha minst ett medlem som ikke er ansatt ved institusjonen.</article><article class="legalP" id="paragraf-6-ledd-3">Forskningsinstitusjoner skal fastsette retningslinjer for behandling av saker om mulige brudd på anerkjente forskningsetiske normer. Retningslinjene skal også angi når det som ledd i behandlingen av slike saker skal innhentes en uttalelse fra redelighetsutvalget.</article><article class="legalP" id="paragraf-6-ledd-4">Forskningsinstitusjoner skal rapportere saker om mulige alvorlige brudd på anerkjente forskningsetiske normer til Granskingsutvalget.</article><article class="legalP" id="paragraf-6-ledd-5">Uttalelser som konkluderer med at en forsker har opptrådt vitenskapelig uredelig, kan påklages av forskeren til Granskingsutvalget, jf. § 7 annet ledd. Forvaltningsloven kapittel VI gjelder med de begrensninger som følger av denne loven.</article></article><article class="legalArticle" data-lovdata-URL="LTI/lov/2017-04-28-23/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Granskingsutvalget</span></h2><article class="legalP" id="paragraf-7-ledd-1">Departementet oppnevner et nasjonalt utvalg for gransking av uredelighet i forskning. Granskingsutvalget skal ha nødvendig kompetanse i forskning og forskningsetikk. Lederen skal ha juridisk embetseksamen eller mastergrad i rettsvitenskap.</article><article class="legalP" id="paragraf-7-ledd-2">Granskingsutvalget er klageinstans for uttalelser hvor det konkluderes med at en forsker har opptrådt vitenskapelig uredelig. Utvalget kan også behandle saker om mulige brudd på anerkjente forskningsetiske normer på eget initiativ. Forvaltningsloven kapittel IV og V gjelder for disse sakene. Granskingsutvalgets uttalelser er endelige og kan ikke påklages videre.</article><article class="legalP" id="paragraf-7-ledd-3">Granskingsutvalget skal veilede forskningsinstitusjoner om behandling av saker om mulige brudd på anerkjente forskningsetiske normer.</article></article><article class="legalArticle" data-lovdata-URL="LTI/lov/2017-04-28-23/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Uttalelser i uredelighetssaker</span></h2><article class="legalP" id="paragraf-8-ledd-1">I uttalelser fra forskningsinstitusjoner etter § 5, redelighetsutvalg etter § 6 annet ledd og Granskingsutvalget etter § 7 i saker om mulige brudd på anerkjente forskningsetiske normer skal det alltid tas stilling til:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">om forskeren har opptrådt vitenskapelig uredelig eller ikke,</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">om det foreligger systemfeil ved institusjonen og</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">om det vitenskapelige arbeidet bør korrigeres eller trekkes tilbake.</article></article></li></ul></article><article class="legalP" id="paragraf-8-ledd-2">Med vitenskapelig uredelighet menes forfalskning, fabrikkering, plagiering og andre alvorlige brudd på anerkjente forskningsetiske normer som er begått forsettlig eller grovt uaktsomt i planlegging, gjennomføring eller rapportering av forskning.</article></article><article class="legalArticle" data-lovdata-URL="LTI/lov/2017-04-28-23/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Nasjonale forskningsetiske komiteer</span></h2><article class="legalP" id="paragraf-9-ledd-1">Departementet oppnevner nasjonale forskningsetiske komiteer som til sammen dekker alle fagområder, og bestemmer hver komités ansvarsområde. Medlemmene oppnevnes av departementet etter forslag fra relevante organer. Hver komité skal ha kompetanse i relevante forskningsdisipliner, etikk og jus, og skal ha minst én lekrepresentant.</article><article class="legalP" id="paragraf-9-ledd-2">Komiteene skal være rådgivende organer innen forskningsetikk.</article></article><article class="legalArticle" data-lovdata-URL="LTI/lov/2017-04-28-23/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Regionale komiteer for medisinsk og helsefaglig forskningsetikk</span></h2><article class="legalP" id="paragraf-10-ledd-1">Departementet oppnevner regionale komiteer for medisinsk og helsefaglig forskningsetikk. Hver komité skal ha kompetanse i relevante forskningsdisipliner, etikk og jus, og skal ha minst én lekrepresentant.</article><article class="legalP" id="paragraf-10-ledd-2">Komiteenes ansvarsområder følger av helseforskningsloven og annen lovgivning som legger oppgaver til komiteene.</article><article class="legalP" id="paragraf-10-ledd-3">Den nasjonale forskningsetiske komité for medisin og helsefag er klageinstans for komiteenes vedtak, også for vedtak etter offentleglova. Den nasjonale komiteens avgjørelse er endelig og kan ikke påklages videre.</article></article><article class="legalArticle" data-lovdata-URL="LTI/lov/2017-04-28-23/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Unntak fra offentlighet</span></h2><article class="legalP" id="paragraf-11-ledd-1">Offentleglova § 24 annet ledd gjelder for saker om mulige brudd på anerkjente forskningsetiske normer etter denne loven.</article></article><article class="legalArticle" data-lovdata-URL="LTI/lov/2017-04-28-23/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forskrifter</span></h2><article class="legalP" id="paragraf-12-ledd-1">Departementet kan gi forskrift med nærmere regler om oppnevning av og saksbehandling i komiteer og utvalg etter loven.</article></article><article class="legalArticle" data-lovdata-URL="LTI/lov/2017-04-28-23/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Loven trer i kraft på det tidspunktet Kongen bestemmer.</article><article class="legalP" id="paragraf-13-ledd-2">Fra samme tid oppheves lov 30. juni 2006 nr. 56 om behandling av etikk og redelighet i forskning.</article></article><article class="legalArticle" data-lovdata-URL="LTI/lov/2017-04-28-23/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Endringer i andre lover</span></h2><article class="legalP" id="paragraf-14-ledd-1">Fra den tid loven trer i kraft gjøres følgende endringer i andre lover:</article> <article class="defaultP" margin-top="true"><strong>1.</strong> I lov 1. april 2005 nr. 15 om universiteter og høyskoler skal § 4-13 første ledd lyde:</article><article class="numberedLegalP" data-numerator="1" id="paragraf-14-nummer-1">(1) Institusjonen kan vedta tvungen avslutning av doktorgradsutdanning ved vitenskapelig uredelighet etter forskningsetikkloven § 8 annet ledd. Departementet eller særskilt klageorgan oppnevnt av dette, jf. § 5-1 syvende ledd, er klageinstans for vedtak om tvungen avslutning etter dette ledd.</article> <article class="defaultP" margin-top="true"><strong>2.</strong> I lov 20. juni 2008 nr. 44 om medisinsk og helsefaglig forskning gjøres følgende endringer:</article> <article class="defaultP" margin-top="true">§ 9 første ledd skal lyde:</article><article class="legalP" id="paragraf-14-ledd-2">Forskningsprosjektet må være forhåndsgodkjent av den regionale komiteen for medisinsk og helsefaglig forskningsetikk, jf. forskningsetikkloven § 10 første ledd.</article> <article class="defaultP" margin-top="true">§ 10 tredje ledd skal lyde:</article><article class="legalP" id="paragraf-14-ledd-3">Vedtak vedrørende forhåndsgodkjenning kan påklages til Den nasjonale forskningsetiske komité for medisin og helsefag, jf. forskningsetikkloven § 10 tredje ledd.</article></article></main></body></html>