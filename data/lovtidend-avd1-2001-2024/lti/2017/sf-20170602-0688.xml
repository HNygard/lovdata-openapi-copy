<!DOCTYPE html><html lang="no"><head><title>Forskrift om endring i prisopplysningsforskriften (rapportering til dagligvareportalen)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-02-688</dd><dt class="dokid">DokumentID</dt><dd class="dokid">LTI/forskrift/2017-06-02-688</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2017-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-11-14-1066</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-01-09-2/§10</li></ul></dd><dt class="dateOfPublication">Kunngjort</dt><dd class="dateOfPublication">2017-06-06 14:00</dd><dt class="journalNumber">Journalnummer</dt><dd class="journalNumber">2017-0523</dd><dt class="titleShort">Korttittel</dt><dd class="titleShort">Endr. i prisopplysningsforskriften (rapportering til dagligvareportalen)</dd><dt class="title">Tittel</dt><dd class="title">Forskrift om endring i prisopplysningsforskriften (rapportering til dagligvareportalen)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 2. juni 2017 med hjemmel i lov 9. januar 2009 nr. 2 om kontroll med markedsføring og avtalevilkår mv. (markedsføringsloven) § 10 tredje ledd.</dd><dt class="refid">RefID</dt><dd class="refid">forskrift/2017-06-02-688</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i prisopplysningsforskriften (rapportering til dagligvareportalen)<ul class="tocSubUl"><li><ul class="tocSubUl"><li>§ 25a. Formålet med dagligvareportalen</li><li>§ 25b. Plikt og rett til å rapportere</li><li>§ 25c. Rapporteringspliktens innhold</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-02-688" id="dokument"><h1>Forskrift om endring i prisopplysningsforskriften (rapportering til dagligvareportalen)</h1><section class="section" id="kapittel-1" data-lovdata-URL="LTI/forskrift/2017-06-02-688/KAPITTEL_1"><h2 data-text-align="center" /><article class="legalP" id="kapittel-1-ledd-1">I forskrift 14. november 2012 nr. 1066 om prisopplysninger for varer og tjenester gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om prisopplysninger mv. for varer og tjenester (prisopplysningsforskriften)</i></article> <article class="defaultP" margin-top="true">§ 5 fjerde ledd nytt andre punktum skal lyde:</article><article class="legalP" id="kapittel-1-ledd-2">Pris, merke, variantnavn og størrelse eller mengdeangivelse skal likevel oppgis til dagligvareportalen, jf. kapittel 7A.</article> <article class="defaultP" margin-top="true">Nytt kapittel 7A skal lyde:</article><span class="futuretitle" id="kapittel-1-foreslåttittel-1">Kapittel 7A. Dagligvareportalen</span><article class="futureLegalArticle" data-name="§25a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 25a</span>. <span class="legalArticleTitle">Formålet med dagligvareportalen</span></span><article class="legalP" id="kapittel-1-foreslåttparagraf-1-ledd-1">Dagligvareportalen skal opplyse om tilbudet av dagligvarer slik at forbrukerne får bedre grunnlag for å gjøre informerte valg.</article></article><article class="futureLegalArticle" data-name="§25b" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 25b</span>. <span class="legalArticleTitle">Plikt og rett til å rapportere</span></span><article class="legalP" id="kapittel-1-foreslåttparagraf-2-ledd-1">Butikker, kjeder eller kjedesammenslutninger som hovedsakelig selger dagligvarer til forbrukere, og som har en årlig omsetning som utgjør minst 1 prosent av dagligvarebransjens totale omsetning, skal rapportere til dagligvareportalen. Har en kjedesammenslutning en slik omsetning, har også den enkelte tilknyttede butikk eller kjede rapporteringsplikt. Små butikker som ikke er profilert innenfor et kjedekonsept unntas fra plikten, selv om de har innkjøpssamarbeid med en større kjede. Hypermarkeder som selger dagligvarer, hvor dagligvarer utgjør en mindre andel av omsetningen, omfattes også av rapporteringsplikten.</article><article class="legalP" id="kapittel-1-foreslåttparagraf-2-ledd-2">Næringsdrivende som hovedsakelig selger dagligvarer til forbruker, men som ikke omfattes av første ledd, har rett til å få sine produkter registrert i portalen.</article><article class="legalP" id="kapittel-1-foreslåttparagraf-2-ledd-3">Reglene som gjelder for de rapporteringspliktige, skal da følges.</article></article><article class="futureLegalArticle" data-name="§25c" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 25c</span>. <span class="legalArticleTitle">Rapporteringspliktens innhold</span></span><article class="legalP" id="kapittel-1-foreslåttparagraf-3-ledd-1">De rapporteringspliktige etter § 25b skal innrapportere følgende opplysninger til dagligvareportalen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">prisen for varen i hver butikk og enhver prisendring i sanntid</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">annen informasjon som varen eller emballasjen skal merkes med etter lov eller i medhold av lov</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">informasjon om frivillige merker som produktet er merket med, når det frivillige merket er offentlig initiert eller mottar støtte fra det offentlige, og formålet med merkingen er forbrukerinformasjon</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">adresse og åpningstid for hver butikk.</article></article></li></ul></article><article class="legalP" id="kapittel-1-foreslåttparagraf-3-ledd-2">Opplysningene nevnt i første ledd skal gis om alle varer i de varekategoriene som omfattes av dagligvareportalen. Opplysningene skal innrapporteres elektronisk.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-06-02-688/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 1. juli 2017.</article></section></main></body></html>