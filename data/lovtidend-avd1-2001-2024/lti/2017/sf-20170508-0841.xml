<!DOCTYPE html><html lang="no"><head><title>Forskrift om fagskoleutdanning ved Høyskolen Kristiania</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-05-08-841</dd><dt class="dokid">DokumentID</dt><dd class="dokid">LTI/forskrift/2017-05-08-841</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-06-20-56/§4</li><li>lov/2003-06-20-56/§5</li><li>lov/2003-06-20-56/§6</li><li>lov/2003-06-20-56/§9</li><li>lov/2003-06-20-56/§10</li><li>lov/2003-06-20-56/§13</li></ul></dd><dt class="dateOfPublication">Kunngjort</dt><dd class="dateOfPublication">2017-06-22 14:05</dd><dt class="journalNumber">Journalnummer</dt><dd class="journalNumber">2017-0696</dd><dt class="titleShort">Korttittel</dt><dd class="titleShort">Forskrift om fagskoleutdanning ved Høyskolen Kristiania</dd><dt class="title">Tittel</dt><dd class="title">Forskrift om fagskoleutdanning ved Høyskolen Kristiania</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høyskolen Kristiania 8. mai 2017 med hjemmel i lov 20. juni 2003 nr. 56 om fagskoleutdanning (fagskoleloven) § 4, § 5, § 6, § 9, § 10 og § 13.</dd><dt class="refid">RefID</dt><dd class="refid">forskrift/2017-05-08-841</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fagskoleutdanning ved Høyskolen Kristiania<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Virkeområde</li><li>§ 1-2. Studentenes ansvar</li><li>§ 1-3. Skolens ansvar</li><li>§ 1-4. Obligatorisk undervisning</li><li>§ 1-5. Utestenging og bortvisning</li></ul></li><li>Kapittel 2. Opptak<ul class="tocSubUl"><li>§ 2-1. Opptak</li><li>§ 2-2. Formelle opptakskrav</li><li>§ 2-3. Opptak på grunnlag av realkompetansevurdering</li><li>§ 2-4. Opptak for søkere med utenlandsk utdanning/annet morsmål</li><li>§ 2-5. Krav til politiattest</li><li>§ 2-6. Klage ved avslag på søknad om opptak</li></ul></li><li>Kapittel 3. Innpassing og fritak<ul class="tocSubUl"><li>§ 3-1. Innpassing av emner</li><li>§ 3-2. Fritak for deler av utdanningen</li><li>§ 3-3. Tilknytningskrav for utstedelse av vitnemål</li><li>§ 3-4. Klage ved avslag på søknad om fritak og innpassing</li></ul></li><li>Kapittel 4. Eksamen<ul class="tocSubUl"><li>§ 4-1. Eksamens- og vurderingsformer</li><li>§ 4-2. Eksamenssteder for nettstudenter</li><li>§ 4-3. Karakterer og vitnemål</li><li>§ 4-4. Vilkår for å avlegge eksamen</li><li>§ 4-5. Informasjon om eksamen og oppmelding til eksamen</li><li>§ 4-6. Tilrettelegging av eksamen</li><li>§ 4-7. Sykdom eller fravær fra eksamen</li><li>§ 4-8. Kontinuasjonseksamen, utsatt eksamen og gjentak av arbeidskrav</li><li>§ 4-9. Klage på karakterfastsetting</li><li>§ 4-10. Klage på formelle feil ved eksamen</li><li>§ 4-11. Fusk eller forsøk på fusk</li><li>§ 4-12. Retur av besvarelser</li></ul></li><li>Kapittel 5. Klagebehandling<ul class="tocSubUl"><li>§ 5-1. Klagerett</li><li>§ 5-2. Klagefrist</li><li>§ 5-3. Klagens innhold</li><li>§ 5-4. Veiledning, hjelp og støtte</li><li>§ 5-5. Klageinstans</li></ul></li><li>Kapittel 6. Øvrige bestemmelser<ul class="tocSubUl"><li>§ 6-1. Nærmere regler</li><li>§ 6-2. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-05-08-841" id="dokument"><h1>Forskrift om fagskoleutdanning ved Høyskolen Kristiania</h1><section class="section" data-name="kap1" id="kapittel-1" data-lovdata-URL="LTI/forskrift/2017-05-08-841/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2017-05-08-841/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for alle søkere til all utdanning ved Høyskolen Kristiania på fagskolenivå. Forskriften gjelder videre for studenter som har fått opptak til og er deltaker i studier, program og enkeltkurs, herunder bedriftsinterne kurs og ikke-studiepoenggivende kurs så langt det er formålstjenlig. Videre for studenter i studieopphold tilknyttet praksis- og utvekslingsavtaler.</article></article><article class="legalArticle" data-lovdata-URL="LTI/forskrift/2017-05-08-841/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Studentenes ansvar</span></h3><article class="legalP" id="kapittel-1-paragraf-2-ledd-1">Studenten plikter å sette seg inn i forskrift og andre gjeldende retningslinjer for Høyskolen Kristiania. Studenten kan ikke påberope manglende kjennskap til forskrift og retningslinjer som unnskyldning for regelbrudd.</article><article class="legalP" id="kapittel-1-paragraf-2-ledd-2">Studenten plikter å sette seg inn i informasjonen som er tilgjengelig på skolens kommunikasjonskanaler om utdanningen der studenten er påmeldt. Dette gjelder særlig informasjon om undervisning, ordensregler og retningslinjer for gjennomføring av eksamen.</article></article><article class="legalArticle" data-lovdata-URL="LTI/forskrift/2017-05-08-841/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Skolens ansvar</span></h3><article class="legalP" id="kapittel-1-paragraf-3-ledd-1">Skolen skal tilby en studieplan. Skolen skal gjennomføre undervisningen slik den er definert i studieplanen. Skolen kan gjøre mindre endringer i undervisningen og pensum dersom spesielle forhold tilsier dette, men skolen skal da informere og tilrettelegge så godt det lar seg gjøre.</article><article class="legalP" id="kapittel-1-paragraf-3-ledd-2">Skolen plikter å informere studentene om forskrift og andre gjeldende retningslinjer og å gjøre dette tilgjengelig for studentene.</article></article><article class="legalArticle" data-lovdata-URL="LTI/forskrift/2017-05-08-841/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Obligatorisk undervisning</span></h3><article class="legalP" id="kapittel-1-paragraf-4-ledd-1">Enkelte av skolens utdanninger har obligatorisk undervisning. Se den enkelte studieplan for mer informasjon. Dersom krav til deltagelse på obligatorisk undervisning ikke overholdes vil studenten risikere å miste retten til å gå opp til eksamen i emnet.</article><article class="legalP" id="kapittel-1-paragraf-4-ledd-2">Lengre fravær som skyldes sykdom, ulykker eller lignende, og som dokumenteres med legeerklæring, kan etter skriftlig søknad til studieadministrasjonen gi fritak for tilstedeværelsesplikten.</article><article class="legalP" id="kapittel-1-paragraf-4-ledd-3">Avslag på søknad om fritak for tilstedeværelsesplikten er enkeltvedtak og kan påklages. Se kapittel 5 for informasjon om klagebehandling.</article></article><article class="legalArticle" data-lovdata-URL="LTI/forskrift/2017-05-08-841/§1-5" data-name="§1-5" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Utestenging og bortvisning</span></h3><article class="legalP" id="kapittel-1-paragraf-5-ledd-1">Klagenemnden kan gi skriftlig advarsel om utestenging og bortvisning til en student som opptrer på en måte som virker grovt forstyrrende på medstudenters arbeid eller for virksomheten ved skolen ellers. Studenten har rett til la seg bistå.</article><article class="legalP" id="kapittel-1-paragraf-5-ledd-2">Klagenemnden kan fatte vedtak om utvisning i inntil fire uker dersom advarselen ikke tas til følge. Studenten har rett til å forklare seg for klagenemnden før vedtak om utestenging eller bortvisning fattes.</article><article class="legalP" id="kapittel-1-paragraf-5-ledd-3">Vedtaket er enkeltvedtak og kan påklages. Se kapittel 5 for informasjon om klagebehandling.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-05-08-841/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2017-05-08-841/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptak</span></h3><article class="legalP" id="kapittel-2-paragraf-1-ledd-1">Vedtak om opptak av studenter foretas av studieadministrasjonen ved Høyskolen Kristiania. Opptak etter realkompetansevurdering gjennomføres av studieadministrasjonen</article></article><article class="legalArticle" data-lovdata-URL="LTI/forskrift/2017-05-08-841/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formelle opptakskrav</span></h3><article class="legalP" id="kapittel-2-paragraf-2-ledd-1">Fagskoleutdanningene ved skolen bygger på fullført og bestått videregående opplæring eller tilsvarende realkompetanse, det vil si nivå 4 i Nasjonalt kvalifikasjonsrammeverk for livslang læring (NKR). Studieplanene gir informasjon om hvilke utdanningsprogram fra videregående opplæring som kreves for opptak til de ulike utdanningene.</article><article class="legalP" id="kapittel-2-paragraf-2-ledd-2">For å få opptak til enkelte fagskoleutdanninger må søkeren i tillegg til å bestå de formelle opptakskravene, levere en opptaksprøve. Se studieplan for informasjon om opptaksprøven og kriteriene prøven vurderes opp mot.</article></article><article class="legalArticle" data-lovdata-URL="LTI/forskrift/2017-05-08-841/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Opptak på grunnlag av realkompetansevurdering</span></h3><article class="legalP" id="kapittel-2-paragraf-3-ledd-1">Søkere som ikke fyller det formelle opptakskravet kan søke om opptak på grunnlag av realkompetanse. Ved opptak på grunnlag av realkompetanse må søkeren kunne dokumentere realkompetanse tilsvarende det formelle opptakskravet, det vil si kompetanse på nivå 4 i NKR.</article><article class="legalP" id="kapittel-2-paragraf-3-ledd-2">Søker må også dokumentere tilstrekkelige ferdigheter i norsk og engelsk til å kunne gjennomføre studiet. Ferdighetene skal ligge på et nivå som tilsvarer kompetansen som oppnås ved Norsk Vg1 studieforberedende eller Norsk Vg2 yrkesfaglige utdanningsprogram.</article><article class="legalP" id="kapittel-2-paragraf-3-ledd-3">Studieplanen gir informasjon om hvilken kompetanse og erfaring som ansees relevant for opptak til den enkelte utdanning.</article><article class="legalP" id="kapittel-2-paragraf-3-ledd-4">Søkere som ønsker å bli realkompetansevurdert må fylle minimum 20 år i opptaksåret.</article><article class="legalP" id="kapittel-2-paragraf-3-ledd-5">Realkompetanse vurderes av studieadministrasjonen. Dersom en søkers realkompetanse er vurdert som likestilt med det formelle opptaksgrunnlaget, gjelder vurderingen i utgangspunktet også hvis studenten søker opptak til utdanningen senere år. Vedtaket har likevel bare gyldighet i henhold til utdanningen slik den er beskrevet i studieplanen på vurderingstidspunktet. Ved betydelig endring i studieplanen, forbeholder Høyskolen Kristiania seg rett til å foreta en ny vurdering, og eventuelt endre vedtaket.</article></article><article class="legalArticle" data-lovdata-URL="LTI/forskrift/2017-05-08-841/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Opptak for søkere med utenlandsk utdanning/annet morsmål</span></h3><article class="legalP" id="kapittel-2-paragraf-4-ledd-1">Søkere med utenlandsk utdanning må ha kvalifikasjoner på nivå 4 i NKR. De faglige kvalifikasjonene må tilsvare kvalifikasjonene i utdanningsprogrammet fra videregående opplæring som kreves for opptak til den aktuelle utdanningen.</article><article class="legalP" id="kapittel-2-paragraf-4-ledd-2">Søkere med annen utdanning enn norsk eller nordisk videregående opplæring må dokumentere kunnskaper i norsk tilsvarende Norsk Vg1 studieforberedende, Norsk Vg2 yrkesfaglige utdanningsprogram eller bestått eksamen fra trinn 3 i norsk for utenlandske studenter ved universitetene eller bestått norskprøven for voksne innvandrere fra VOX.</article></article><article class="legalArticle" data-lovdata-URL="LTI/forskrift/2017-05-08-841/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Krav til politiattest</span></h3><article class="legalP" id="kapittel-2-paragraf-5-ledd-1">Ved utdanning hvor man har klinisk undervisning eller praksisopplæring der studenter kommer i kontakt med mindreårige skal politiattest fremlegges ved opptak.</article><article class="legalP" id="kapittel-2-paragraf-5-ledd-2">Klagenemnden fatter vedtak om utestenging fra studiet etter denne paragraf, med hjemmel i fagskoleloven § 12. Vedtaket kan påklages til den nasjonale klagenemnden.</article></article><article class="legalArticle" data-lovdata-URL="LTI/forskrift/2017-05-08-841/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Klage ved avslag på søknad om opptak</span></h3><article class="legalP" id="kapittel-2-paragraf-6-ledd-1">Vedtak om opptak er enkeltvedtak og kan påklages til klagenemnden. Se kapittel 5 for informasjon om klagebehandling. Søkeren kan ikke klage på den faglige vurderingen av opptaksprøven.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-05-08-841/KAPITTEL_3"><h2>Kapittel 3. Innpassing og fritak</h2><article class="legalArticle" data-lovdata-URL="LTI/forskrift/2017-05-08-841/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Innpassing av emner</span></h3><article class="legalP" id="kapittel-3-paragraf-1-ledd-1">Studenter kan søke om å få godkjent tidligere bestått fagskoleutdanning som en del av utdanningen. Utdanningen må tilfredsstille de faglige kravene for emnet eller emnene det søkes om innpassing for. Det er kun emner fra andre godkjente fagskoleutdanninger på samme eller nært beslektede fagområder og med samme antall fagskolepoeng, som kan innpasses i utdanningen. Det skal gi dobbel uttelling for faginnhold.</article><article class="legalP" id="kapittel-3-paragraf-1-ledd-2">Studieadministrasjonen fatter vedtak om innpass.</article></article><article class="legalArticle" data-lovdata-URL="LTI/forskrift/2017-05-08-841/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Fritak for deler av utdanningen</span></h3><article class="legalP" id="kapittel-3-paragraf-2-ledd-1">Studenter kan søke om å få fritak for deler av utdanningen. Fritaket gis på grunnlag av dokumentert oppnådd likeverdig kompetanse. Fritak kan også gis på grunnlag av realkompetanse. Det gis ikke fritak for utdanning på videregående opplæringsnivå. Vedtak om fritak fattes av studieadministrasjonen.</article><article class="legalP" id="kapittel-3-paragraf-2-ledd-2">Det kan ikke søkes fritak fra praksisplass.</article></article><article class="legalArticle" data-lovdata-URL="LTI/forskrift/2017-05-08-841/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Tilknytningskrav for utstedelse av vitnemål</span></h3><article class="legalP" id="kapittel-3-paragraf-3-ledd-1">Ved utstedelse av vitnemål eller annen dokumentasjon for fullført utdanning må minimum 30 av fagskolepoengene som inngår i vurderingsgrunnlaget være avlagt ved skolen.</article></article><article class="legalArticle" data-lovdata-URL="LTI/forskrift/2017-05-08-841/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Klage ved avslag på søknad om fritak og innpassing</span></h3><article class="legalP" id="kapittel-3-paragraf-4-ledd-1">Vedtak om innpassing og fritak er enkeltvedtak og kan påklages til den lokale klagenemnden, den faglige vurderingen kan ikke påklages. Se kapittel 5 for informasjon om klagebehandling.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-05-08-841/KAPITTEL_4"><h2>Kapittel 4. Eksamen</h2><article class="legalArticle" data-lovdata-URL="LTI/forskrift/2017-05-08-841/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Eksamens- og vurderingsformer</span></h3><article class="legalP" id="kapittel-4-paragraf-1-ledd-1">Ved fagskolens utdanninger benyttes følgende eksamens- og vurderingsordninger:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">Skriftlig skoleeksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">Hjemmeeksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">Muntlig eksamen</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-4"><article class="legalP" id="kapittel-4-paragraf-1-ledd-1-punkt-4-ledd-1">Mappevurdering</article></article></li><li data-li-identifier="-" data-name="-"><article class="listArticle" id="kapittel-4-paragraf-1-ledd-1-punkt-5"><article class="legalP" id="kapittel-4-paragraf-1-ledd-1-punkt-5-ledd-1">Multiple choice.</article></article></li></ul></article><article class="legalP" id="kapittel-4-paragraf-1-ledd-2">Studiedirektør kan fastsette utfyllende bestemmelser om eksamens- og vurderingsordninger. Se studieplan for informasjon om eksamens- og vurderingsordninger på det enkelte studium.</article><article class="legalP" id="kapittel-4-paragraf-1-ledd-3">Enkelte emner kan ha obligatoriske arbeidskrav som må være godkjent for å kunne gå opp til eksamen.</article></article><article class="legalArticle" data-lovdata-URL="LTI/forskrift/2017-05-08-841/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Eksamenssteder for nettstudenter</span></h3><article class="legalP" id="kapittel-4-paragraf-2-ledd-1">Nettstudenter som er bosatt langt fra Nettstudiers faste eksamenssteder, eller av andre dokumenterte grunner ikke kan møte ved en av Nettstudiers faste eksamenssteder, kan søke om å få gjennomføre eksamen nærmere hjemstedet. Eksamen gjennomføres på samme tidspunkt som ved de øvrige eksamensstedene. Studenten er selv ansvarlig for å ordne med annet, egnet eksamenssted og for å dekke alle utgifter overfor tredjepart.</article></article><article class="legalArticle" data-lovdata-URL="LTI/forskrift/2017-05-08-841/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Karakterer og vitnemål</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-punkt-1"><article class="legalP" id="kapittel-4-paragraf-3-punkt-1-ledd-1">Høyskolen Kristiania benytter både en gradert karakterskala (A til F) og bestått/ikke bestått (B/IB) som vurderingsuttrykk. Når karakterskala bestått/ikke bestått benyttes ved Høyskolen Kristiania, skal dette være et selvstendig vurderingsuttrykk uten sammenheng med den graderte karakterskalaen.</article><article class="legalP" id="kapittel-4-paragraf-3-punkt-1-ledd-2">For arbeidskrav benyttes vurderingsuttrykket godkjent/ikke godkjent.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-punkt-2"><article class="legalP" id="kapittel-4-paragraf-3-punkt-2-ledd-1">Høyskolen Kristiania har fastsatt følgende generelle beskrivelser for lovens graderte karakterskala: <table><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Studenten viser stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget godt</td><td data-text-align="left" data-vertical-align="top">Meget god prestasjon som ligger over gjennomsnittet. Studenten viser evne til selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Gjennomsnittlig prestasjon som er tilfredsstillende på de fleste områder.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">Prestasjon som er under gjennomsnittet, med en del vesentlige mangler.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjon som tilfredsstiller minimumskravene, men heller ikke mer.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller minimumskravene.</td></tr></tbody></table></article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-punkt-3"><article class="legalP" id="kapittel-4-paragraf-3-punkt-3-ledd-1">Eksamenskarakterene vil normalt bli offentliggjort elektronisk på Studentweb senest 15 hverdager etter avholdt eksamen.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-punkt-4"><article class="legalP" id="kapittel-4-paragraf-3-punkt-4-ledd-1">Studenten er selv ansvarlig for å holde seg orientert om eksamensresultatene i løpet av skoleåret.</article></article></li><li data-li-identifier="e)" data-name="e)"><article class="listArticle" id="kapittel-4-paragraf-3-punkt-5"><article class="legalP" id="kapittel-4-paragraf-3-punkt-5-ledd-1">Skolen dokumenterer fullført og bestått fagskoleutdanning med vitnemål. Skolen utsteder kun ett vitnemål til hver student. En avgift vil påløpe ved bestilling av nytt vitnemål (duplikat). Etter fullført og bestått utdanning vil vitnemål bli utstedt, så snart all klagebehandling er ferdig. Dersom kun deler av utdanningen er fullført har student rett til å få karakterutskrift.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Vilkår for å avlegge eksamen</span></h3><article class="legalP" id="kapittel-4-paragraf-4-ledd-1">Studenten har rett til å avlegge avsluttende eksamen når han/hun har:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">signert studiekontrakten for stedsbaserte studier og betalt studieavgift</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">akseptert kjøpsbetingelser og betalt studieavgift</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">fått godkjent alle obligatoriske arbeidskrav slik de er beskrevet i studieplanen og/eller emnebeskrivelsen senest ti hverdager før eksamen.</article></article></li></ul></article></article><article class="legalArticle" data-lovdata-URL="LTI/forskrift/2017-05-08-841/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Informasjon om eksamen og oppmelding til eksamen</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-5-punkt-1"><article class="legalP" id="kapittel-4-paragraf-5-punkt-1-ledd-1">Det publiseres eksamenstidspunkt på StudentWeb eller læringsplattform i forkant av hvert semester. Nettstudenter informeres om hvor og når eksamen finner sted tre uker i forkant av eksamen.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-5-punkt-2"><article class="legalP" id="kapittel-4-paragraf-5-punkt-2-ledd-1">Stedsbaserte studenter vil være automatisk påmeldt til de eksamener som fremgår av studieplanen. Nettstudenter må selv melde seg opp til de eksamener som fremgår av studieplanen innen frister oppgitt på skolens nettsted eller læringsplattform.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-5-punkt-3"><article class="legalP" id="kapittel-4-paragraf-5-punkt-3-ledd-1">Studenter som ikke ønsker å ta en eksamen de er oppmeldt til, må selv melde seg av eksamen innen angitt frist. En student som trekker seg under eksamen uten grunn, eller unnlater å møte uten å ha meldt seg av eksamen, betraktes som å ha fremstilt seg til eksamen.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-5-punkt-4"><article class="legalP" id="kapittel-4-paragraf-5-punkt-4-ledd-1">Fagansvarlig/oppnevner sensor(er). Sensorene vil enten være interne, eksterne eller en kombinasjon av disse. Undervisningsutvalget godkjenner ordning for ekstern evaluering av vurderingen eller vurderingsordningene ved skolen.</article></article></li><li data-li-identifier="e)" data-name="e)"><article class="listArticle" id="kapittel-4-paragraf-5-punkt-5"><article class="legalP" id="kapittel-4-paragraf-5-punkt-5-ledd-1">Der det benyttes flere sensorer skal det på forhånd være avklart hvem som har det avgjørende ordet ved eventuell uenighet om karakteren. Det er den eksterne sensoren som har det avgjørende ordet dersom det er uenighet mellom sensorene om karakteren.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Tilrettelegging av eksamen</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-6-punkt-1"><article class="legalP" id="kapittel-4-paragraf-6-punkt-1-ledd-1">Studenter som av medisinske eller andre årsaker mener seg berettiget til utvidet tid ved gjennomføring av eksamen, og/eller har behov for spesielle hjelpemidler/hjelpetiltak, må søke om dette. Søknadsskjema er publisert på nettsiden og sendes innen gitte frister. Ved akutte skader/sykdommer kan søknad sendes så snart som mulig etter at behovet er oppstått. Søknaden må dokumenteres med legeattest eller annen relevant dokumentasjon. Vedtak om tilrettelegging av eksamen fattes av studieadministrasjonen.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-6-punkt-2"><article class="legalP" id="kapittel-4-paragraf-6-punkt-2-ledd-1">En student som har gyldig fravær ved hjemmeeksamen, kan få forlenget frist. Det gis ikke forlengelse utover 14 dager. Søknad om forlenget frist ved hjemmeeksamen sendes studieadministrasjonen på e-post. Hvis ikke studenten kan levere ved ny utsatt frist på grunn av gyldig fravær, må studenten ta utsatt eksamen.</article></article></li></ul><article class="legalP" id="kapittel-4-paragraf-6-ledd-1">Vedtaket er et enkeltvedtak og kan påklages. Se kapittel 5 for informasjon om klagebehandling.</article></article><article class="legalArticle" data-lovdata-URL="LTI/forskrift/2017-05-08-841/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Sykdom eller fravær fra eksamen</span></h3><article class="legalP" id="kapittel-4-paragraf-7-ledd-1">Fravær fra eksamen grunnet sykdom skal dokumenteres med sykemelding fra lege. Andre årsaker som hindrer studenten fra å møte, som for eksempel alvorlig sykdom eller død i nær familie, må også kunne dokumenteres. Dersom fraværet ikke dokumenteres ansees studenten å ha fremstilt seg til eksamen. Fravær som dokumenteres ansees som gyldig fravær.</article><article class="legalP" id="kapittel-4-paragraf-7-ledd-2">Dersom studenten blir syk under eksamen, kan han/hun forlate lokalet.</article><article class="legalP" id="kapittel-4-paragraf-7-ledd-3">Sykemeldingsskjema og legeerklæring må sendes studieadministrasjonen innen 48 timer for at eksamen ikke skal telle som et eksamensforsøk.</article></article><article class="legalArticle" data-lovdata-URL="LTI/forskrift/2017-05-08-841/§4-8" data-name="§4-8" id="kapittel-4-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Kontinuasjonseksamen, utsatt eksamen og gjentak av arbeidskrav</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-8-punkt-1"><article class="legalP" id="kapittel-4-paragraf-8-punkt-1-ledd-1">En student som har gyldig fravær på eksamen må selv melde seg opp til utsatt eksamen innen to kalenderår etter ordinær eksamen. Studenter som har strøket på eksamen eller som ønsker å forbedre sin karakter, kan ta kontinuasjonseksamen. Kontinuasjonseksamen avlegges mot eksamensavgift. Studenter som har gyldig fravær fra eksamen, kan gjennomføre utsatt eksamen kostnadsfritt.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-8-punkt-2"><article class="legalP" id="kapittel-4-paragraf-8-punkt-2-ledd-1">For stedsbaserte studenter gjennomføres kontinuasjonseksamen og utsatt-eksamen i faste perioder. Nærmere om rutiner og tidspunkt vil bli publisert på høyskolens læringsplattform og nettsider. En eksamen kan kun kontinueres to ganger.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-8-punkt-3"><article class="legalP" id="kapittel-4-paragraf-8-punkt-3-ledd-1">Nettstudenter kan melde seg opp til kontinuasjonseksamen eller utsatt-eksamen innen angitte frister. Utsatt- og kontinuasjonseksamen gjennomføres samtidig med ordinær eksamensavvikling.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-8-punkt-4"><article class="legalP" id="kapittel-4-paragraf-8-punkt-4-ledd-1">Gjentak av arbeidskrav følger fastsatte retningslinjer av Høyskolen Kristiania.</article></article></li></ul><article class="legalP" id="kapittel-4-paragraf-8-ledd-1">Godkjente arbeidskrav kan ikke gjentas. Unntak fra regelen må fremkomme i emnebeskrivelsen.</article><article class="legalP" id="kapittel-4-paragraf-8-ledd-2">I enkelte emner kan arbeidskrav kun gjentas ved neste ordinære gjennomføring. Dette skal fremkomme i emnebeskrivelsen.</article></article><article class="legalArticle" data-lovdata-URL="LTI/forskrift/2017-05-08-841/§4-9" data-name="§4-9" id="kapittel-4-paragraf-9"><h3 class="legalArticleHeader"><span class="legalArticleValue">§ 4-9</span>. <span class="legalArticleTitle">Klage på karakterfastsetting</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-9-punkt-1"><article class="legalP" id="kapittel-4-paragraf-9-punkt-1-ledd-1">Studenten har rett til å få en begrunnelse for karakterfastsettingen av sine besvarelser. Studenten må fremsette krav om begrunnelse innen én uke fra karakteren ble kunngjort dersom begrunnelse ikke er gitt sammen med karakteren. Krav om begrunnelse for karakter skal sendes til studieadministrasjonen.</article><article class="legalP" id="kapittel-4-paragraf-9-punkt-1-ledd-2">Ved muntlig eksamen må studenten be om begrunnelse umiddelbart etter at karakteren er meddelt. Sensor skal normalt gi begrunnelsen innen to uker etter at studenten har bedt om den</article></article></li><li data-li-identifier="b)" data-name="b)"><article class="listArticle" id="kapittel-4-paragraf-9-punkt-2"><article class="legalP" id="kapittel-4-paragraf-9-punkt-2-ledd-1">Studenten har rett til å klage på karakterfastsettingen. Klage på karakterer skal sendes til studieadministrasjonen innen tre uker etter at karakteren er gjort kjent for studenten, eller tre uker etter at studenten har mottatt begrunnelse for karakteren.</article><article class="legalP" id="kapittel-4-paragraf-9-punkt-2-ledd-2">Hvis karakteren er fastsatt på grunnlag av både skriftlig og muntlig vurdering, og bedømmelsen av den skriftlige vurdering blir endret, holdes ny muntlig eksamen for fastsetting av endelig karakter.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-9-punkt-3"><article class="legalP" id="kapittel-4-paragraf-9-punkt-3-ledd-1">Ved klage på karakter oppnevner fagansvarlig ny(e) sensor(er).</article></article></li><li data-li-identifier="d)" data-name="d)"><article class="listArticle" id="kapittel-4-paragraf-9-punkt-4"><article class="legalP" id="kapittel-4-paragraf-9-punkt-4-ledd-1">De(n) nye sensoren(e) setter den endelige karakteren. Karakteren etter klagesensur kan gå til gunst, ugunst eller forbli uendret. Karakteren fra omsensur er endelig og kan ikke påklages. Klagebehandlingen kan ta opptil tre uker, og resultatet sendes skriftlig til studenten.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§4-10" data-name="§4-10" id="kapittel-4-paragraf-10"><h3 class="legalArticleHeader"><span class="legalArticleValue">§ 4-10</span>. <span class="legalArticleTitle">Klage på formelle feil ved eksamen</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-10-punkt-1"><article class="legalP" id="kapittel-4-paragraf-10-punkt-1-ledd-1">Studenter som har avlagt eksamen kan klage over formelle feil ved eksamensoppgaver og/eller eksamensavvikling. Klage over formelle feil ved eksamen må fremsettes skriftlig senest innen tre uker etter at eksamen er avviklet eller student er gjort kjent med forhold. Klagen sendes til studieadministrasjonen som kan fatte vedtak om formelle feil.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-10-punkt-2"><article class="legalP" id="kapittel-4-paragraf-10-punkt-2-ledd-1">Dersom det n avdekkes at det er begått feil som kan ha hatt betydning for studentens prestasjon eller bedømmelsen av denne, skal sensuren oppheves og det skal foretas ny sensurering eller ny prøve avholdes.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-10-punkt-3"><article class="legalP" id="kapittel-4-paragraf-10-punkt-3-ledd-1">Ved ny sensurering benyttes nye sensor(er). Karakterfastsetting ved ny sensurering etter denne paragrafen kan påklages etter reglene i § 4-9.</article></article></li><li data-li-identifier="d)" data-name="d)"><article class="listArticle" id="kapittel-4-paragraf-10-punkt-4"><article class="legalP" id="kapittel-4-paragraf-10-punkt-4-ledd-1">Klagenemnda ved Høyskolen Kristiania er klageinstans for vedtak etter denne paragrafen.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§4-11" data-name="§4-11" id="kapittel-4-paragraf-11"><h3 class="legalArticleHeader"><span class="legalArticleValue">§ 4-11</span>. <span class="legalArticleTitle">Fusk eller forsøk på fusk</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-11-punkt-1"><article class="legalP" id="kapittel-4-paragraf-11-punkt-1-ledd-1">Handlinger eller forhold som tar sikte på å gi studenten, eller en medstudent, et uberettiget fortrinn regnes som fusk. Det samme gjelder for handlinger som medfører at studentens, eller en medstudents, kunnskaper og ferdigheter ikke blir prøvd og vurdert på en upartisk og faglig betryggende måte.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-11-punkt-2"><article class="legalP" id="kapittel-4-paragraf-11-punkt-2-ledd-1">Dersom studenten har fusket, eller forsøkt å fuske, kan eksamen annulleres og/eller studenten kan utestenges i inntil ett år. Klagenemnda ved Høyskolen Kristiania fatter vedtak om annullering eller bortvisning. Studenten har rett til å forklare seg før vedtaket fattes.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-11-punkt-3"><article class="legalP" id="kapittel-4-paragraf-11-punkt-3-ledd-1">Vedtak om sanksjoner som følge av fusk er enkeltvedtak og kan påklages til det nasjonale klageorganet for fagskoleutdanning.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§4-12" data-name="§4-12" id="kapittel-4-paragraf-12"><h3 class="legalArticleHeader"><span class="legalArticleValue">§ 4-12</span>. <span class="legalArticleTitle">Retur av besvarelser</span></h3><article class="legalP" id="kapittel-4-paragraf-12-ledd-1">Praktiske besvarelser skal hentes på skolen etter at klagefristen er ute. Studieadministrasjonen gir nærmere beskjed om frist for henting av oppgaver/mapper vil bli gitt. Etter at hentefristen er gått ut, vil besvarelsene bli makulert. Besvarelsene må hentes ved personlig fremmøte, eventuelt av andre med studentens fullmakt. Besvarelsene returneres ikke per post.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-05-08-841/KAPITTEL_5"><h2>Kapittel 5. Klagebehandling</h2><article class="legalArticle" data-lovdata-URL="LTI/forskrift/2017-05-08-841/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Klagerett</span></h3><article class="legalP" id="kapittel-5-paragraf-1-ledd-1">En student har klagerett på alle enkeltvedtak fattet av Høyskolen Kristiania. Alle enkeltvedtak skal være skriftlige og inneholde en begrunnelse for vedtaket.</article><article class="legalP" id="kapittel-5-paragraf-1-ledd-2">Dersom begrunnelse ikke foreligger sammen med vedtaket, kan studenten henvende seg til den som fattet vedtaket og be om begrunnelse.</article><article class="legalP" id="kapittel-5-paragraf-1-ledd-3">En klage skal alltid rettes mot instansen som opprinnelig fattet vedtaket. Dersom klagen ikke gis medhold i første instans oversendes klagen til klageinstansen.</article></article><article class="legalArticle" data-lovdata-URL="LTI/forskrift/2017-05-08-841/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Klagefrist</span></h3><article class="legalP" id="kapittel-5-paragraf-2-ledd-1">Klagefrist på alle enkeltvedtak er tre uker etter at studenten har mottatt vedtaket eller etter at studenten burde vært kjent med forholdet som begrunner klagen.</article><article class="legalP" id="kapittel-5-paragraf-2-ledd-2">Dersom studenten har bedt om begrunnelse for vedtaket, gjelder klagefristen fra begrunnelsen er mottatt.</article></article><article class="legalArticle" data-lovdata-URL="LTI/forskrift/2017-05-08-841/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Klagens innhold</span></h3><article class="legalP" id="kapittel-5-paragraf-3-ledd-1">En klage må være skriftlig og inneholde informasjon om vedtaket det klages på, og endringen som ønskes i vedtaket det klages over. Klagen bør også være begrunnet. Klagen må være undertegnet og datert.</article></article><article class="legalArticle" data-lovdata-URL="LTI/forskrift/2017-05-08-841/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Veiledning, hjelp og støtte</span></h3><article class="legalP" id="kapittel-5-paragraf-4-ledd-1">Skolen skal informere studenten om klageadgang, klagefrist, klageinstans og fremgangsmåte ved klage, samt retten til å se sakens dokumenter. Denne informasjonen skal gis i alle enkeltvedtak.</article><article class="legalP" id="kapittel-5-paragraf-4-ledd-2">Studenten kan få hjelp og støtte fra studieadministrasjonen til utforming av en skriftlig klage. Dersom klagen gjelder en disiplinær sanksjon har studenten rett til å la seg bistå i alle trinn av saksbehandlingen.</article></article><article class="legalArticle" data-lovdata-URL="LTI/forskrift/2017-05-08-841/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Klageinstans</span></h3><article class="legalP" id="kapittel-5-paragraf-5-ledd-1">Studieadministrasjonen oppretter klagenemnd på vegne av styret ved Høyskolen Kristiania. Klagenemnda skal ha en sammensetning som oppfyller kravene i Universitet- og høyskoleloven § 5-1 (1), Fagskoleloven § 13.</article><article class="legalP" id="kapittel-5-paragraf-5-ledd-2">Klagenemnden behandler saker innen fagskoleloven<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-1"><article class="legalP" id="kapittel-5-paragraf-5-ledd-2-punkt-1-ledd-1">Innpassing og fritak (fagskoleloven § 1b annet ledd)</article></article></li><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-2"><article class="legalP" id="kapittel-5-paragraf-5-ledd-2-punkt-2-ledd-1">Klage over formelle feil ved eksamen (fagskoleloven § 7)</article></article></li><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-3"><article class="legalP" id="kapittel-5-paragraf-5-ledd-2-punkt-3-ledd-1">Annullering av eksamen (fagskoleloven § 9)</article></article></li><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-4"><article class="legalP" id="kapittel-5-paragraf-5-ledd-2-punkt-4-ledd-1">Utestenging og bortvisning (fagskoleloven § 10)</article></article></li><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-5"><article class="legalP" id="kapittel-5-paragraf-5-ledd-2-punkt-5-ledd-1">Vurdering av skikkethet (fagskoleloven § 11)</article></article></li><li data-li-identifier="-" data-name="-"><article class="listArticle" id="kapittel-5-paragraf-5-ledd-2-punkt-6"><article class="legalP" id="kapittel-5-paragraf-5-ledd-2-punkt-6-ledd-1">Krav til politiattest (fagskoleloven § 12).</article></article></li></ul></article><article class="legalP" id="kapittel-5-paragraf-5-ledd-3">Klage på karakterfastsetting skal ikke behandles av klageinstansen. Se § 4-9 for mer informasjon.</article><article class="legalP" id="kapittel-5-paragraf-5-ledd-4">For klage på enkeltvedtak som ikke behandles av klagenemnden, eller har egne klageregler, er klageinstansen rektor.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2017-05-08-841/KAPITTEL_6"><h2>Kapittel 6. Øvrige bestemmelser</h2><article class="legalArticle" data-lovdata-URL="LTI/forskrift/2017-05-08-841/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Nærmere regler</span></h3><ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-1-punkt-1"><article class="legalP" id="kapittel-6-paragraf-1-punkt-1-ledd-1">Studiedirektøren kan fastsette nærmere regler til forskriften der dette er angitt i forskriften.</article></article></li><li data-li-identifier="b)" data-name="b)"><article class="listArticle" id="kapittel-6-paragraf-1-punkt-2"><article class="legalP" id="kapittel-6-paragraf-1-punkt-2-ledd-1">Studiedirektøren kan fastsette generelle administrative bestemmelser for gjennomføring av opptak, studier og eksamen, for behandling av saker om fusk og om tildeling av grader og vitnemål.</article></article></li></ul></article><article class="legalArticle" data-lovdata-URL="LTI/forskrift/2017-05-08-841/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Forskriften trer i kraft 1. august 2017.</article></article></section></main></body></html>