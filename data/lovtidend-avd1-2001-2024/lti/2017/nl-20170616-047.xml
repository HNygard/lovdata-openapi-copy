<!DOCTYPE html><html lang="no"><head><title>Lov om gjeldsinformasjon ved kredittvurdering av privatpersoner (gjeldsinformasjonsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-16-47</dd><dt class="dokid">DokumentID</dt><dd class="dokid">LTI/lov/2017-06-16-47</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1992-07-17-99</li><li>lov/2015-04-10-17</li></ul></dd><dt class="legalArea">Rettsområde</dt><dd class="legalArea"><ul><li>Bank, finans og regnskapsrett &gt; Banker</li> <li>Bank, finans og regnskapsrett &gt; Betalingsformidling</li> <li>Familie-, person- og barnerett &gt; Personrett. Personvern</li> <li>Konkurs, gjeld og pant &gt; Gjeldsordning</li></ul></dd><dt class="dateOfPublication">Kunngjort</dt><dd class="dateOfPublication">2017-06-16 16:15</dd><dt class="journalNumber">Journalnummer</dt><dd class="journalNumber">2017-0574</dd><dt class="titleShort">Korttittel</dt><dd class="titleShort">Gjeldsinformasjonsloven</dd><dt class="title">Tittel</dt><dd class="title">Lov om gjeldsinformasjon ved kredittvurdering av privatpersoner (gjeldsinformasjonsloven)</dd><dt class="miscInformation">Annet om dokumentet</dt><dd class="miscInformation">Prop.87 L (2016–2017), Innst.356 L (2016–2017), Lovvedtak 103 (2016–2017). Stortingets første og andre gangs behandling hhv. 7. og 12. juni 2017. Fremmet av Barne- og likestillingsdepartementet.</dd><dt class="refid">RefID</dt><dd class="refid">lov/2017-06-16-47</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om gjeldsinformasjon ved kredittvurdering av privatpersoner (gjeldsinformasjonsloven)<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1. Lovens formål</li><li>§ 2. Definisjoner</li></ul></li><li>Kapittel 2 Vilkår og tillatelser<ul class="tocSubUl"><li>§ 3. Vilkår for å drive virksomhet som gjeldsinformasjonsforetak</li><li>§ 4. Søknad om tillatelse</li><li>§ 5. Endring og tilbakekall av tillatelse</li><li>§ 6. Styre og ledelse</li><li>§ 7. Vedtekter</li><li>§ 8. Internkontroll</li><li>§ 9. Virksomhetsbegrensning</li></ul></li><li>Kapittel 3 Mottak og utlevering av gjeldsopplysninger<ul class="tocSubUl"><li>§ 10. Finansforetaks plikt til å gjøre gjeldsopplysninger tilgjengelige</li><li>§ 11. Gjeldsinformasjonsforetaks tilretteleggings- og registreringsplikt</li><li>§ 12. Utlevering av gjeldsopplysninger fra gjeldsinformasjonsforetak</li><li>§ 13. Utlevering av gjeldsopplysninger og kreditt-score fra kredittopplysningsforetak</li><li>§ 14. Gjeldsinformasjonsforetaks rett til vederlag for utleverte opplysninger</li><li>§ 15. Sletting av gjeldsopplysninger</li></ul></li><li>Kapittel 4 Tilsyn, taushetsplikt og straff mv.<ul class="tocSubUl"><li>§ 16. Tilsyn, forholdet til tilsynsmyndigheten</li><li>§ 17. Taushetsplikt</li><li>§ 18. Straff</li><li>§ 19. Forholdet til regelverket om personopplysninger</li></ul></li><li>Kapittel 5 Ikrafttredelse mv.<ul class="tocSubUl"><li>§ 20. Ikrafttredelse</li><li>§ 21. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2017-06-16-47" id="dokument"><h1>Lov om gjeldsinformasjon ved kredittvurdering av privatpersoner (gjeldsinformasjonsloven)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juli 1992 nr. 99 om frivillig og tvungen gjeldsordning for privatpersoner (gjeldsordningsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 10. april 2015 nr. 17 om finansforetak og finanskonsern (finansforetaksloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2017-06-16-47/KAPITTEL_1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/lov/2017-06-16-47/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Lovens formål er å legge til rette for sikker, ordnet og effektiv registrering og utlevering av gjeldsopplysninger for å bidra til bedre kredittvurderinger og forebygge gjeldsproblemer blant enkeltpersoner.</article></article><article class="legalArticle" data-lovdata-URL="LTI/lov/2017-06-16-47/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">I denne lov menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">gjeldsinformasjonsforetak: foretak med tillatelse etter loven her til å motta, innhente, registrere og utlevere gjeldsopplysninger,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">finansforetak: foretak som nevnt i finansforetaksloven § 1-3. Dette gjelder også utenlandske finansforetak som driver virksomhet gjennom filial i Norge, eller ved grensekryssende virksomhet, jf. finansforetaksloven § 1-2 annet ledd,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">kredittopplysningsforetak: foretak med tillatelse til å drive kredittopplysningsvirksomhet, jf. personopplysningsloven § 3 fjerde ledd,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">gjeldsopplysning: opplysning om en enkeltpersons gjeld eller ubenyttet kredittramme, som ikke er sikret ved registrert panterett i formuesgode som tilhører vedkommende. Departementet kan i forskrift bestemme at gjeldsopplysning også skal omfatte pantesikret gjeld,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">kredittopplysning: meddelelse som belyser kredittverdighet eller økonomisk vederheftighet,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">kredittscore: en matematisk beregnet poengsum eller kode som beskriver en enkeltpersons risikoprofil som kredittkunde, og som brukes av kredittopplysningsforetak og finansforetak til å bedømme kredittverdighet.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/lov/2017-06-16-47/KAPITTEL_2"><h2>Kapittel 2 Vilkår og tillatelser</h2><article class="legalArticle" data-lovdata-URL="LTI/lov/2017-06-16-47/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å drive virksomhet som gjeldsinformasjonsforetak</span></h3><article class="legalP" id="kapittel-2-paragraf-1-ledd-1">Virksomhet som gjeldsinformasjonsforetak kan bare drives av foretak med tillatelse fra departementet.</article><article class="legalP" id="kapittel-2-paragraf-1-ledd-2">Tillatelse kan bare gis dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-2-punkt-1"><article class="legalP" id="kapittel-2-paragraf-1-ledd-2-punkt-1-ledd-1">foretakets eiere er egnet til å sikre en god, effektiv og forsvarlig forvaltning av foretaket,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-2-punkt-2"><article class="legalP" id="kapittel-2-paragraf-1-ledd-2-punkt-2-ledd-1">foretaket kan dokumentere evne til sikker, ordnet og effektiv utlevering og eventuell registrering av gjeldsopplysninger, og</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-2-punkt-3"><article class="legalP" id="kapittel-2-paragraf-1-ledd-2-punkt-3-ledd-1">foretaket er organisert som aksjeselskap eller allmennaksjeselskap og oppfyller de krav som stilles i aksjeloven eller allmennaksjeloven, i tillegg til kravene som følger av eller er gitt i medhold av loven her.</article></article></li></ul><p class="leddfortsettelse">Ved vurderingen av om foretakets eiere er egnet etter annet ledd bokstav a, skal det særlig legges vekt på eiernes alminnelige omdømme, faglige kompetanse, tidligere handlemåte, tilgjengelige økonomiske ressurser, hensynet til forsvarlig virksomhet samt muligheten til å utøve et effektivt tilsyn.</p></article><article class="legalP" id="kapittel-2-paragraf-1-ledd-3">Det kan settes vilkår for tillatelsen.</article></article><article class="legalArticle" data-lovdata-URL="LTI/lov/2017-06-16-47/§4" data-name="§4" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om tillatelse</span></h3><article class="legalP" id="kapittel-2-paragraf-2-ledd-1">Søknad om tillatelse til å drive virksomhet som gjeldsinformasjonsforetak skal inneholde de opplysninger som er av betydning for behandling av søknaden, og som viser at de lov- og forskriftsfestede kravene er oppfylt.</article><article class="legalP" id="kapittel-2-paragraf-2-ledd-2">Vedtak om tillatelse skal meddeles søkeren snarest mulig og senest innen seks måneder etter at søknaden er mottatt. Dersom søknaden ikke inneholder de opplysninger som er nødvendige for behandling av søknaden, regnes fristen fra det tidspunktet slike opplysninger er mottatt.</article></article><article class="legalArticle" data-lovdata-URL="LTI/lov/2017-06-16-47/§5" data-name="§5" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endring og tilbakekall av tillatelse</span></h3><article class="legalP" id="kapittel-2-paragraf-3-ledd-1">Departementet kan endre, sette nye vilkår for eller tilbakekalle tillatelsen til å drive virksomhet som gjeldsinformasjonsforetak dersom gjeldsinformasjonsforetaket:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">ikke gjør bruk av tillatelsen innen tolv måneder etter at tillatelsen ble gitt, gir uttrykkelig avkall på tillatelsen, eller har opphørt å drive virksomhet som gjeldsinformasjonsforetak i mer enn seks måneder,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">har fått tillatelsen ved hjelp av uriktige opplysninger eller andre uregelmessigheter,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">foretar alvorlige eller systematiske overtredelser av bestemmelser gitt i eller i medhold av lov, eller</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">ikke etterkommer pålegg gitt av Finanstilsynet.</article></article></li></ul></article></article><article class="legalArticle" data-lovdata-URL="LTI/lov/2017-06-16-47/§6" data-name="§6" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Styre og ledelse</span></h3><article class="legalP" id="kapittel-2-paragraf-4-ledd-1">Gjeldsinformasjonsforetak skal ha daglig leder og et styre med minst tre medlemmer. Daglig leder eller annen ansatt kan ikke være medlem av styret.</article><article class="legalP" id="kapittel-2-paragraf-4-ledd-2">Styremedlemmer, daglig leder og andre personer som inngår i den faktiske ledelsen av virksomheten i et gjeldsinformasjonsforetak, skal ha relevante kvalifikasjoner og yrkeserfaring og skal ikke ha utvist adferd som gir grunn til å anta at stillingen eller vervet ikke vil kunne ivaretas på forsvarlig måte.</article><article class="legalP" id="kapittel-2-paragraf-4-ledd-3">Personer som nevnt i annet ledd skal fremlegge ordinær politiattest etter politiregisterloven § 40.</article><article class="legalP" id="kapittel-2-paragraf-4-ledd-4">Gjeldsinformasjonsforetak skal gi Finanstilsynet melding ved endring av styrets sammensetning og ved skifte av daglig leder eller andre personer som faktisk deltar i ledelsen av virksomheten. Meldingen skal så vidt mulig gis på forhånd og må inneholde nødvendige opplysninger om kvalifikasjoner, yrkeserfaring, vandel samt verv eller stilling i annen virksomhet. Finanstilsynet kan gi pålegg om at endringen ikke skal iverksettes dersom endringen antas å medføre at kravene i annet ledd ikke oppfylles.</article></article><article class="legalArticle" data-lovdata-URL="LTI/lov/2017-06-16-47/§7" data-name="§7" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vedtekter</span></h3><article class="legalP" id="kapittel-2-paragraf-5-ledd-1">Gjeldsinformasjonsforetakets vedtekter og endringer i disse skal godkjennes av departementet.</article><article class="legalP" id="kapittel-2-paragraf-5-ledd-2">Departementet kan i forskrift gi nærmere regler om vedtektenes innhold.</article></article><article class="legalArticle" data-lovdata-URL="LTI/lov/2017-06-16-47/§8" data-name="§8" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Internkontroll</span></h3><article class="legalP" id="kapittel-2-paragraf-6-ledd-1">Styret skal fastsette retningslinjer for internkontroll og kontrollere at internkontrollen etableres, gjennomføres og dokumenteres på en forsvarlig måte i samsvar med styrets retningslinjer og pålegg. Departementet kan i forskrift gi nærmere regler om internkontroll.</article><article class="legalP" id="kapittel-2-paragraf-6-ledd-2">Daglig leder skal sørge for at internkontroll etableres og gjennomføres i henhold til lov og forskrifter. Det samme gjelder for styrets vedtatte retningslinjer og pålegg.</article><article class="legalP" id="kapittel-2-paragraf-6-ledd-3">Gjeldsinformasjonsforetak kan anvende underleverandører i virksomheten.</article></article><article class="legalArticle" data-lovdata-URL="LTI/lov/2017-06-16-47/§9" data-name="§9" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Virksomhetsbegrensning</span></h3><article class="legalP" id="kapittel-2-paragraf-7-ledd-1">Gjeldsinformasjonsforetak kan motta, innhente, registrere og utlevere gjeldsopplysninger. Annen konsesjonspliktig virksomhet skal drives i eget foretak.</article><article class="legalP" id="kapittel-2-paragraf-7-ledd-2">Ut over virksomhet som nevnt i første ledd første punktum, kan gjeldsinformasjonsforetak bare drive annen virksomhet som har direkte sammenheng med gjeldsinformasjonsvirksomheten, og som ikke er egnet til å svekke tilliten til foretakets integritet og uavhengighet. Gjeldsinformasjonsforetak må rapportere til Finanstilsynet og departementet hvis det driver slik annen virksomhet.</article><article class="legalP" id="kapittel-2-paragraf-7-ledd-3">Gjeldsinformasjonsforetak kan ikke motta, innhente, registrere eller utlevere andre kredittopplysninger enn gjeldsopplysninger.</article><article class="legalP" id="kapittel-2-paragraf-7-ledd-4">Departementet kan i forskrift gi nærmere regler og treffe enkeltvedtak om hva slags virksomhet gjeldsinformasjonsforetak kan drive.</article></article></section><section class="section" data-name="kap3" id="kapittel-3" data-lovdata-URL="LTI/lov/2017-06-16-47/KAPITTEL_3"><h2>Kapittel 3 Mottak og utlevering av gjeldsopplysninger</h2><article class="legalArticle" data-lovdata-URL="LTI/lov/2017-06-16-47/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Finansforetaks plikt til å gjøre gjeldsopplysninger tilgjengelige</span></h3><article class="legalP" id="kapittel-3-paragraf-1-ledd-1">Finansforetak skal rapportere eller på annen måte gjøre gjeldsopplysninger, jf. § 2 bokstav d, tilgjengelige for gjeldsinformasjonsforetak.</article><article class="legalP" id="kapittel-3-paragraf-1-ledd-2">Departementet kan i forskrift gi nærmere regler om rapportering og annen tilgjengeliggjøring av gjeldsopplysninger, herunder om tekniske forhold, opplysningenes detaljeringsgrad og rapporteringshyppighet.</article></article><article class="legalArticle" data-lovdata-URL="LTI/lov/2017-06-16-47/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Gjeldsinformasjonsforetaks tilretteleggings- og registreringsplikt</span></h3><article class="legalP" id="kapittel-3-paragraf-2-ledd-1">Gjeldsinformasjonsforetak skal legge til rette for at rapportering eller annen tilgjengeliggjøring av gjeldsopplysninger fra finansforetak etter § 10 kan skje på en hensiktsmessig måte.</article><article class="legalP" id="kapittel-3-paragraf-2-ledd-2">Gjeldsinformasjonsforetak som etablerer register, skal registrere gjeldsopplysninger når disse mottas.</article><article class="legalP" id="kapittel-3-paragraf-2-ledd-3">Departementet kan i forskrift gi nærmere regler om tilretteleggings- og registreringsplikten.</article></article><article class="legalArticle" data-lovdata-URL="LTI/lov/2017-06-16-47/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utlevering av gjeldsopplysninger fra gjeldsinformasjonsforetak</span></h3><article class="legalP" id="kapittel-3-paragraf-3-ledd-1">Gjeldsinformasjonsforetak kan utlevere gjeldsopplysninger til:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">finansforetak, Husbanken og Statens pensjonskasse, når disse skal foreta kredittvurdering i forbindelse med en konkret kredittsøknad eller søknad om endring av vilkår på en løpende kreditt,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">kommune, i forbindelse med behandling av søknad om startlån eller søknad om endring av vilkår for innvilget startlån,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">kredittopplysningsforetak, når disse etter forespørsel fra kredittytere som nevnt i bokstav a og b skal foreta kredittvurdering, eller når disse skal utarbeide kredittscore etter forespørsel fra noen som har saklig behov for å innhente kredittopplysninger, jf. personopplysningsloven § 3 fjerde ledd, og</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">den opplysningen gjelder.</article></article></li></ul></article><article class="legalP" id="kapittel-3-paragraf-3-ledd-2">Gjeldsopplysninger som er nødvendige for utarbeidelse av kredittscoremodeller, kan utleveres til finansforetak og kredittopplysningsforetak.</article><article class="legalP" id="kapittel-3-paragraf-3-ledd-3">Gjeldsopplysninger kan også utleveres til mottakere som nevnt i første ledd bokstav a og b i forbindelse med kontroll ved utbetaling av innvilget kreditt.</article><article class="legalP" id="kapittel-3-paragraf-3-ledd-4">Norges Bank, Finanstilsynet og Statistisk sentralbyrå kan kreve utlevert gjeldsopplysninger for analyse-, overvåknings- og statistikkformål. Annen offentlig myndighet kan få utlevert gjeldsopplysninger når det er særskilt hjemmel for det.</article><article class="legalP" id="kapittel-3-paragraf-3-ledd-5">Gjeldsopplysninger kan utleveres til forskningsformål. Verdipapirregisterloven § 8-3 gjelder tilsvarende.</article><article class="legalP" id="kapittel-3-paragraf-3-ledd-6">Den som i medhold av første til femte ledd har mottatt gjeldsopplysninger fra et gjeldsinformasjonsforetak, kan ikke gi opplysningene videre til andre. For finansforetak og kredittopplysningsforetak gjelder dette også overfor andre foretak i samme konsern. Unntak gjelder for kredittopplysningsforetak etter § 13 samt ved krav om innsyn fra den opplysningen gjelder.</article><article class="legalP" id="kapittel-3-paragraf-3-ledd-7">Gjeldsopplysninger kan bare utleveres skriftlig, enten elektronisk eller papirbasert.</article><article class="legalP" id="kapittel-3-paragraf-3-ledd-8">Departementet kan i forskrift gi nærmere regler eller treffe enkeltvedtak om utlevering av gjeldsopplysninger fra gjeldsinformasjonsforetak, herunder om utlevering av gjeldsopplysninger for utarbeidelse av kredittscoremodeller.</article></article><article class="legalArticle" data-lovdata-URL="LTI/lov/2017-06-16-47/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utlevering av gjeldsopplysninger og kreditt-score fra kredittopplysningsforetak</span></h3><article class="legalP" id="kapittel-3-paragraf-4-ledd-1">Kredittopplysningsforetak kan utlevere gjeldsopplysninger til kredittytere som nevnt i § 12 første ledd bokstav a og b når kredittopplysningsforetak etter forespørsel fra disse skal foreta kredittvurdering i forbindelse med en konkret kredittsøknad eller søknad om endring av vilkår på en løpende kreditt, samt til den opplysningen gjelder.</article><article class="legalP" id="kapittel-3-paragraf-4-ledd-2">Kredittopplysningsforetak kan også utlevere opplysning om kredittscore hvor gjeldsopplysninger inngår i beregningsgrunnlaget, til den som har saklig behov for opplysningen, jf. personopplysningsloven § 3 fjerde ledd. Selve gjeldsopplysningen kan ikke utleveres.</article><article class="legalP" id="kapittel-3-paragraf-4-ledd-3">Departementet kan gi forskrift med nærmere bestemmelser om kredittopplysningsforetaks adgang til utlevering av gjeldsopplysninger og kredittscore.</article></article><article class="legalArticle" data-lovdata-URL="LTI/lov/2017-06-16-47/§14" data-name="§14" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gjeldsinformasjonsforetaks rett til vederlag for utleverte opplysninger</span></h3><article class="legalP" id="kapittel-3-paragraf-5-ledd-1">Gjeldsinformasjonsforetak kan kreve vederlag for utlevering av gjeldsopplysninger. Dette gjelder ikke for opplysninger som offentlige myndigheter har krav på i henhold til lov eller forskrift, eller ved krav om innsyn fra den opplysningen gjelder.</article><article class="legalP" id="kapittel-3-paragraf-5-ledd-2">Departementet kan i forskrift gi nærmere regler om vederlag for tjenester som ytes av gjeldsinformasjonsforetak.</article></article><article class="legalArticle" data-lovdata-URL="LTI/lov/2017-06-16-47/§15" data-name="§15" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Sletting av gjeldsopplysninger</span></h3><article class="legalP" id="kapittel-3-paragraf-6-ledd-1">Gjeldsinformasjonsforetak som etablerer et register, skal slette gjeldsopplysninger fra registeret når gjelden er innfridd og eventuell kredittramme er avviklet.</article><article class="legalP" id="kapittel-3-paragraf-6-ledd-2">Departementet kan i forskrift gi nærmere regler om sletting av gjeldsopplysninger.</article></article></section><section class="section" data-name="kap4" id="kapittel-4" data-lovdata-URL="LTI/lov/2017-06-16-47/KAPITTEL_4"><h2>Kapittel 4 Tilsyn, taushetsplikt og straff mv.</h2><article class="legalArticle" data-lovdata-URL="LTI/lov/2017-06-16-47/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn, forholdet til tilsynsmyndigheten</span></h3><article class="legalP" id="kapittel-4-paragraf-1-ledd-1">Gjeldsinformasjonsforetak er underlagt tilsyn av Finanstilsynet etter finanstilsynsloven.</article><article class="legalP" id="kapittel-4-paragraf-1-ledd-2">Gjeldsinformasjonsforetak og den som handler på vegne av foretaket, har plikt til å gi de opplysninger som Finanstilsynet krever om forhold som angår foretakets virksomhet, samt til å fremvise og utlevere til Finanstilsynet dokumentasjon som angår virksomheten.</article><article class="legalP" id="kapittel-4-paragraf-1-ledd-3">Finanstilsynet kan gi pålegg om retting dersom gjeldsinformasjonsforetak opptrer i strid med lov, bestemmelser gitt med hjemmel i lov eller egne regler og forretningsvilkår. Det samme gjelder for den som handler på vegne av foretaket. Finanstilsynet kan også gi pålegg om retting dersom foretakets ledelse eller styremedlemmer ikke oppfyller kravene til kvalifikasjoner og egnethet i § 6.</article><article class="legalP" id="kapittel-4-paragraf-1-ledd-4">Styret og daglig leder i gjeldsinformasjonsforetak har plikt til å melde fra til Finanstilsynet dersom det fattes vedtak om avvikling av foretaket, eller det oppstår fare for at foretaket ikke vil være i stand til å utføre konsesjonspliktige funksjoner.</article></article><article class="legalArticle" data-lovdata-URL="LTI/lov/2017-06-16-47/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-2-ledd-1">Tillitsvalgte, ansatte og revisor i gjeldsinformasjonsforetak har taushetsplikt om det som de i sitt arbeid får vite om noens gjeldsforhold eller forretningsmessige eller personlige forhold, med mindre noe annet følger av lov. Det samme gjelder andre som utfører arbeid eller oppdrag på vegne av gjeldsinformasjonsforetak. Taushetsplikten gjelder også etter at vedkommende har avsluttet tjenesten, oppdraget eller vervet.</article><article class="legalP" id="kapittel-4-paragraf-2-ledd-2">For opplysninger til bruk i forskning og forskeres taushetsplikt gjelder verdipapirregisterloven §§ 8-3 og 8-4 tilsvarende.</article></article><article class="legalArticle" data-lovdata-URL="LTI/lov/2017-06-16-47/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" id="kapittel-4-paragraf-3-ledd-1">Tillitsvalgte og ansatte i gjeldsinformasjonsforetak som forsettlig eller uaktsomt overtrer bestemmelsene i § 16 fjerde ledd, straffes med bøter eller med fengsel i inntil seks måneder.</article><article class="legalP" id="kapittel-4-paragraf-3-ledd-2">Overtredelse av § 17 om taushetsplikt straffes etter straffeloven § 209.</article></article><article class="legalArticle" data-lovdata-URL="LTI/lov/2017-06-16-47/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Forholdet til regelverket om personopplysninger</span></h3><article class="legalP" id="kapittel-4-paragraf-4-ledd-1">Personopplysningsloven gjelder så langt ikke annet følger av denne loven.</article><article class="legalP" id="kapittel-4-paragraf-4-ledd-2">Departementet kan i forskrift gi nærmere regler om forholdet til regelverket om personopplysninger.</article></article></section><section class="section" data-name="kap5" id="kapittel-5" data-lovdata-URL="LTI/lov/2017-06-16-47/KAPITTEL_5"><h2>Kapittel 5 Ikrafttredelse mv.</h2><article class="legalArticle" data-lovdata-URL="LTI/lov/2017-06-16-47/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Loven gjelder fra den tid Kongen bestemmer.</article></article><article class="legalArticle" data-lovdata-URL="LTI/lov/2017-06-16-47/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Endringer i andre lover</span></h3><article class="legalP" id="kapittel-5-paragraf-2-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true"><strong>1.</strong> I lov 10. april 2015 nr. 17 om finansforetak og finanskonsern skal § 16-2 nytt fjerde ledd lyde:</article><article class="numberedLegalP" data-numerator="4" id="kapittel-5-paragraf-2-nummer-1">(4) Taushetsplikten etter første ledd er ikke til hinder for utlevering av gjeldsopplysninger i henhold til gjeldsinformasjonsloven.</article> <article class="defaultP" margin-top="true">Nåværende fjerde og femte ledd blir nye femte og sjette ledd.</article> <article class="defaultP" margin-top="true"><strong>2.</strong> I lov 17. juli 1992 nr. 99 om frivillig og tvungen gjeldsordning for privatpersoner skal § 4-7 tredje ledd lyde:</article><article class="legalP" id="kapittel-5-paragraf-2-ledd-2">Om gjennomføringen av verdsettingen gjelder for øvrig tvangsfullbyrdelsesloven § 9-7 tredje og fjerde ledd.</article></article></section></main></body></html>