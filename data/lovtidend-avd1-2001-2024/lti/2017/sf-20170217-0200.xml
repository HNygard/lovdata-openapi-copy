<!DOCTYPE html><html lang="no"><head><title>Forskrift om Forbrukerklageutvalget</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-02-17-200</dd><dt class="dokid">DokumentID</dt><dd class="dokid">LTI/forskrift/2017-02-17-200</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2017-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1978-12-22-4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2017-02-17-7/§2</li><li>lov/2017-02-17-7/§4</li><li>lov/2017-02-17-7/§6</li><li>lov/2017-02-17-7/§11</li><li>lov/2017-02-17-7/§15</li></ul></dd><dt class="dateOfPublication">Kunngjort</dt><dd class="dateOfPublication">2017-02-21 14:15</dd><dt class="lastupdated">Rettet</dt><dd class="lastupdated">2017-03-14 (se nederst)</dd><dt class="journalNumber">Journalnummer</dt><dd class="journalNumber">2017-0176</dd><dt class="titleShort">Korttittel</dt><dd class="titleShort">Forskrift om Forbrukerklageutvalget</dd><dt class="title">Tittel</dt><dd class="title">Forskrift om Forbrukerklageutvalget</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 17. februar 2017 med hjemmel i lov 17. februar 2017 nr. 7 om Forbrukerklageutvalget (forbrukerklageloven) § 2 tredje ledd, § 4 femte ledd, § 6 sjette ledd, § 11 tredje ledd og § 15 annet ledd. <br /><strong>EØS-henvisninger:</strong> EØS-avtalen vedlegg XIX nr, 7k og 7j (direktiv 2013/11/EU og forordning (EU) nr. 524/2013).</dd><dt class="refid">RefID</dt><dd class="refid">forskrift/2017-02-17-200</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Forbrukerklageutvalget<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2017-02-17-200" id="dokument"><h1>Forskrift om Forbrukerklageutvalget</h1><article class="legalArticle" data-lovdata-URL="LTI/forskrift/2017-02-17-200/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Forbrukerklageutvalgets leder, nestledere og medlemmer oppnevnes av departementet for fire år av gangen og kan gjenoppnevnes</article><article class="legalP" id="paragraf-1-ledd-2">Halvparten av medlemmene som ikke er leder eller nestledere, skal ha særlig innsikt i forbrukernes interesser, og halvparten i næringsdrivendes interesser.</article></article><article class="legalArticle" data-lovdata-URL="LTI/forskrift/2017-02-17-200/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Ved behandlingen av den enkelte klagesaken skal utvalget bestå av leder eller nestleder og ett medlem som har særlig innsikt i forbrukernes interesser og ett medlem som har særlig innsikt i næringsdrivendes interesser. Utvalget treffer vedtak med alminnelig flertall.</article></article><article class="legalArticle" data-lovdata-URL="LTI/forskrift/2017-02-17-200/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Avvisningsvedtak, vedtak om retting og vedtak om å avslå begjæring om gjenåpning av klagesak kan treffes av lederen eller nestlederen. Lederen eller nestlederen kan også treffe vedtak i klagesaker der Forbrukerklageutvalget har fast praksis eller har avgjort en tilsvarende sak på prinsipielt grunnlag.</article></article><article class="legalArticle" data-lovdata-URL="LTI/forskrift/2017-02-17-200/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">I prinsipielle klagesaker kan lederen eller nestlederen beslutte at vedtak skal treffes av et utvalg på fem medlemmer. Dette gjelder prinsipielle saker innenfor Forbrukerklageutvalgets alminnelige saksområde etter loven § 1 første ledd, og klagesaker av prinsipiell karakter etter loven § 1 tredje ledd.</article></article><article class="legalArticle" data-lovdata-URL="LTI/forskrift/2017-02-17-200/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Forbrukerklageutvalgets sekretariat ledes av en direktør. Direktøren ansettes av departementet.</article></article><article class="legalArticle" data-lovdata-URL="LTI/forskrift/2017-02-17-200/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Forbrukerklageutvalget skal kunne motta klagen og saksdokumentene både elektronisk og på papir.</article></article><article class="legalArticle" data-lovdata-URL="LTI/forskrift/2017-02-17-200/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Klagen om skal behandles av Forbrukerklageutvalget skal inneholde partenes navn, adresse, hva saken gjelder, samt krav, påstand og påstandsgrunnlag. Klagen skal være datert og signert. Elektronisk signatur likestilles med håndskrevet signatur.</article><article class="legalP" id="paragraf-7-ledd-2">En mottatt klage avbryter fristen i loven § 4 annet ledd, selv om kravene i første ledd ikke er oppfylt, dersom klagen suppleres innen rimelig tid.</article></article><article class="legalArticle" data-lovdata-URL="LTI/forskrift/2017-02-17-200/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Forbrukerklageutvalget skal behandle klagen på grunnlag av den skriftlige fremstillingen som partene har gitt og det øvrige skriftlige materialet som foreligger.</article></article><article class="legalArticle" data-lovdata-URL="LTI/forskrift/2017-02-17-200/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Forbrukerklageutvalget skal behandle klagen selv om partene bistås av en tredjepart. Partene skal informeres om dette.</article></article><article class="legalArticle" data-lovdata-URL="LTI/forskrift/2017-02-17-200/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Forbrukerklageutvalget skal holde partene orientert om sakens gang. De skal gjøres kjent med uttalelser og dokumentasjon som den andre parten har avgitt. Det samme gjelder uttalelser og rapporter fra sakkyndige.</article></article><article class="legalArticle" data-lovdata-URL="LTI/forskrift/2017-02-17-200/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Forbrukerklageutvalget skal opplyse partene om at stevning, eventuelt prosesskriv, kan sendes direkte til domstolen, eller via Forbrukerklageutvalget som videresender dokumentet til riktig domstol.</article><article class="legalP" id="paragraf-11-ledd-2">Forbrukerklageutvalget skal sende kopi av vedtaket til Forbrukerrådet.</article><article class="legalP" id="paragraf-11-ledd-3">Dersom klagesaken tidligere er brakt inn for retten, men stanset i medhold av loven § 13 annet ledd, skal kopi av vedtaket også sendes vedkommende domstol.</article></article><article class="legalArticle" data-lovdata-URL="LTI/forskrift/2017-02-17-200/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Forbrukerklageutvalget skal føre protokoll over sine forhandlinger. Protokollen underskrives av medlemmene.</article><article class="legalP" id="paragraf-12-ledd-2">Følgende opplysninger skal fremgå av protokollen:<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">tid og sted for møtet,</article></article></li><li data-li-identifier="-" data-name="-"><article class="listArticle" id="paragraf-12-ledd-2-punkt-2"><article class="legalP" id="paragraf-12-ledd-2-punkt-2-ledd-1">hvem som deltok i avgjørelsene,</article></article></li><li data-li-identifier="-" data-name="-"><article class="listArticle" id="paragraf-12-ledd-2-punkt-3"><article class="legalP" id="paragraf-12-ledd-2-punkt-3-ledd-1">hvilke klagesaker som ble behandlet og</article></article></li><li data-li-identifier="-" data-name="-"><article class="listArticle" id="paragraf-12-ledd-2-punkt-4"><article class="legalP" id="paragraf-12-ledd-2-punkt-4-ledd-1">resultatet av behandlingen.</article></article></li></ul></article></article><article class="legalArticle" data-lovdata-URL="LTI/forskrift/2017-02-17-200/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" id="paragraf-13-ledd-1">Følgende opplysninger skal på en klar og lett forståelig måte fremgå av Forbrukerklageutvalgets nettside, jf. loven § 11:<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">Forbrukerklageutvalgets kontaktopplysninger, herunder post- og e-postadresse,</article></article></li><li data-li-identifier="b)" data-name="b)"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">navnet på Forbrukerklageutvalgets leder, nestledere og øvrige medlemmer, ansatte i sekretariatet, og på hvilken måte de er oppnevnt eller ansatt og for hvor lang tid,</article></article></li><li data-li-identifier="c)" data-name="c)"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">formell kompetanse og relevant erfaring, upartiskhet og uavhengighet til ledere og øvrige medlemmer i Forbrukerklageutvalget,</article></article></li><li data-li-identifier="d)" data-name="d)"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">Forbrukerklageutvalgets eventuelle deltakelse i nettverk av klageorganer som legger til rette for behandling av klagesaker over landegrensene,</article></article></li><li data-li-identifier="e)" data-name="e)"><article class="listArticle" id="paragraf-13-ledd-1-punkt-5"><article class="legalP" id="paragraf-13-ledd-1-punkt-5-ledd-1">Forbrukerklageutvalgets saksområde, derunder om det foreligger verdigrenser for behandling,</article></article></li><li data-li-identifier="f)" data-name="f)"><article class="listArticle" id="paragraf-13-ledd-1-punkt-6"><article class="legalP" id="paragraf-13-ledd-1-punkt-6-ledd-1">Forbrukerklageutvalgets saksbehandlingsprosess og saksbehandlingsregler, og adgangen til å avvise en klage,</article></article></li><li data-li-identifier="g)" data-name="g)"><article class="listArticle" id="paragraf-13-ledd-1-punkt-7"><article class="legalP" id="paragraf-13-ledd-1-punkt-7-ledd-1">på hvilke språk klagen og saksdokumentene kan sendes, og på hvilket språk saksbehandlingen foregår,</article></article></li><li data-li-identifier="h)" data-name="h)"><article class="listArticle" id="paragraf-13-ledd-1-punkt-8"><article class="legalP" id="paragraf-13-ledd-1-punkt-8-ledd-1">hvilke typer regler Forbrukerklageutvalget kan anvende som grunnlag for saksbehandlingen (f.eks. lovbestemmelser, rimelighetsvurderinger, atferdsregler),</article></article></li><li data-li-identifier="i)" data-name="i)"><article class="listArticle" id="paragraf-13-ledd-1-punkt-9"><article class="legalP" id="paragraf-13-ledd-1-punkt-9-ledd-1">partenes plikter før en klagesak tas opp til behandling, herunder kravet om at klagesaken må ha vært forsøkt meklet i Forbrukerrådet før den kan bringes inn til Forbrukerklageutvalget, jf. loven § 4 første ledd,</article></article></li><li data-li-identifier="j)" data-name="j)"><article class="listArticle" id="paragraf-13-ledd-1-punkt-10"><article class="legalP" id="paragraf-13-ledd-1-punkt-10-ledd-1">at en part ikke ensidig har rett til å trekke saken som er under behandling,</article></article></li><li data-li-identifier="k)" data-name="k)"><article class="listArticle" id="paragraf-13-ledd-1-punkt-11"><article class="legalP" id="paragraf-13-ledd-1-punkt-11-ledd-1">eventuelle sakskostnader partene må dekke, og regler for fordeling av disse,</article></article></li><li data-li-identifier="l)" data-name="l)"><article class="listArticle" id="paragraf-13-ledd-1-punkt-12"><article class="legalP" id="paragraf-13-ledd-1-punkt-12-ledd-1">gjennomsnittlig saksbehandlingstid,</article></article></li><li data-li-identifier="m)" data-name="m)"><article class="listArticle" id="paragraf-13-ledd-1-punkt-13"><article class="legalP" id="paragraf-13-ledd-1-punkt-13-ledd-1">at avgjørelsen har retts- og tvangskraft, og informasjon om eventuelle sanksjoner ved manglende etterlevelse,</article></article></li><li data-li-identifier="n)" data-name="n)"><article class="listArticle" id="paragraf-13-ledd-1-punkt-14"><article class="legalP" id="paragraf-13-ledd-1-punkt-14-ledd-1">oversikt over Forbrukerklageutvalgets praksis og vedtak,</article></article></li><li data-li-identifier="o)" data-name="o)"><article class="listArticle" id="paragraf-13-ledd-1-punkt-15"><article class="legalP" id="paragraf-13-ledd-1-punkt-15-ledd-1">Forbrukerklageutvalgets årsrapport,</article></article></li><li data-li-identifier="p)" data-name="p)"><article class="listArticle" id="paragraf-13-ledd-1-punkt-16"><article class="legalP" id="paragraf-13-ledd-1-punkt-16-ledd-1">om Forbrukerklageutvalget er oppført på EU-kommisjonens liste over klageorganer som oppfyller ATF-direktivets krav, jf. lov 17. juni 2016 nr. 29 om godkjenning av klageorganer for forbrukersaker § 27,</article></article></li><li data-li-identifier="q)" data-name="q)"><article class="listArticle" id="paragraf-13-ledd-1-punkt-17"><article class="legalP" id="paragraf-13-ledd-1-punkt-17-ledd-1">EU-kommisjonens liste over klageorganer. Listen skal også gjøres tilgjengelig på varig medium i Forbrukerklageutvalgets lokaler, dersom dette er praktisk mulig.</article></article></li></ul></article></article><article class="legalArticle" data-lovdata-URL="LTI/forskrift/2017-02-17-200/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" id="paragraf-14-ledd-1">Forbrukerklageutvalgets årsrapport skal inneholde følgende opplysninger, jf. loven § 11:<ul class="defaultList"><li data-li-identifier="a)" data-name="a)"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">antall mottatte klager og hva de gjaldt,</article></article></li><li data-li-identifier="b)" data-name="b)"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">antall avviste klager, samt prosentandel i forhold til hver avvisningsgrunn, jf. loven § 5,</article></article></li><li data-li-identifier="c)" data-name="c)"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">prosentandel avbrutte klagesaker, og årsaken til det,</article></article></li><li data-li-identifier="d)" data-name="d)"><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">prosentandel av løsninger til fordel for henholdsvis forbruker og næringsdrivende, samt saker som har endt med minnelig løsning,</article></article></li><li data-li-identifier="e)" data-name="e)"><article class="listArticle" id="paragraf-14-ledd-1-punkt-5"><article class="legalP" id="paragraf-14-ledd-1-punkt-5-ledd-1">gjennomsnittlig saksbehandlingstid,</article></article></li><li data-li-identifier="f)" data-name="f)"><article class="listArticle" id="paragraf-14-ledd-1-punkt-6"><article class="legalP" id="paragraf-14-ledd-1-punkt-6-ledd-1">antall klagesaker som behandles innen lovens saksbehandlingsfrist på 90 dager, og antall saker som har fått forlenget saksbehandlingsfrist, jf. loven § 6 femte ledd,</article></article></li><li data-li-identifier="g)" data-name="g)"><article class="listArticle" id="paragraf-14-ledd-1-punkt-7"><article class="legalP" id="paragraf-14-ledd-1-punkt-7-ledd-1">i hvilket omfang vedtakene blir etterlevd, dersom det er kjent,</article></article></li><li data-li-identifier="h)" data-name="h)"><article class="listArticle" id="paragraf-14-ledd-1-punkt-8"><article class="legalP" id="paragraf-14-ledd-1-punkt-8-ledd-1">eventuelle systematiske eller vesentlige problemer som forekommer ofte og fører til tvister mellom forbrukere og næringsdrivende; slike opplysninger kan følges av anbefalinger om hvordan slike problemer kan unngås eller løses i framtiden,</article></article></li><li data-li-identifier="i)" data-name="i)"><article class="listArticle" id="paragraf-14-ledd-1-punkt-9"><article class="legalP" id="paragraf-14-ledd-1-punkt-9-ledd-1">Forbrukerklageutvalgets eventuelle deltagelse i nettverk av klageorganer som legger til rette for behandling av klagesaker over landegrensene,</article></article></li><li data-li-identifier="j)" data-name="j)"><article class="listArticle" id="paragraf-14-ledd-1-punkt-10"><article class="legalP" id="paragraf-14-ledd-1-punkt-10-ledd-1">Forbrukerklageutvalgets eventuelle opplærings- og kompetansetiltak,</article></article></li><li data-li-identifier="k)" data-name="k)"><article class="listArticle" id="paragraf-14-ledd-1-punkt-11"><article class="legalP" id="paragraf-14-ledd-1-punkt-11-ledd-1">en evaluering av utvalgets effektivitet, samt forslag til forbedringstiltak.</article></article></li></ul></article><article class="legalP" id="paragraf-14-ledd-2">Rapporten skal oversendes departementet innen 1. mars hvert år.</article></article><article class="legalArticle" data-lovdata-URL="LTI/forskrift/2017-02-17-200/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" id="paragraf-15-ledd-1">Forskriften trer i kraft 1. mars 2017. Fra samme tid oppheves forskrift 22. desember 1978 nr. 4 om Markedsrådets og Forbrukerrådets behandling av forbrukertvister mv.</article></article><article class="legalArticle" data-lovdata-URL="LTI/forskrift/2017-02-17-200/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" id="paragraf-16-ledd-1">Loven og forskriften får bare virkning for klager som er mottatt av Forbrukerklageutvalget etter lovens ikrafttredelse.</article><article class="legalP" id="paragraf-16-ledd-2">Lov 28. april 1978 nr. 18 om behandling av forbrukertvister og forskrifter fastsatt i medhold av den, gjelder for klager som er mottatt før opphevelsen av loven.</article></article><section class="section" id="kapittel-1" data-lovdata-URL="LTI/forskrift/2017-02-17-200/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 7 første punktum skal lyde:</article><article class="legalP" id="kapittel-1-ledd-1">Klagen <i>som</i> skal behandles av Forbrukerklageutvalget skal inneholde partenes navn, adresse, hva saken gjelder, samt krav, påstand og påstandsgrunnlag.</article></section></main></body></html>