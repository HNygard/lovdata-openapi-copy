<!DOCTYPE html><html lang="no"><head><title>Forskrift om narkotikaprogram med domstolskontroll</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-10-20-1650</dd><dt class="dokid">DokumentID</dt><dd class="dokid">LTI/forskrift/2017-10-20-1650</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-10-20</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-16-1518</li><li>forskrift/2016-02-12-152</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-05-20-28/§38</li></ul></dd><dt class="dateOfPublication">Kunngjort</dt><dd class="dateOfPublication">2017-10-24 14:40</dd><dt class="journalNumber">Journalnummer</dt><dd class="journalNumber">2017-1087</dd><dt class="titleShort">Korttittel</dt><dd class="titleShort">Forskrift om narkotikaprogram med domstolskontroll</dd><dt class="title">Tittel</dt><dd class="title">Forskrift om narkotikaprogram med domstolskontroll</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 20. oktober 2017 med hjemmel i lov 20. mai 2005 nr. 28 om straff (straffeloven) § 38. Fremmet av Justis- og beredskapsdepartementet.</dd><dt class="refid">RefID</dt><dd class="refid">forskrift/2017-10-20-1650</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om narkotikaprogram med domstolskontroll<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Hvem som kan idømmes narkotikaprogram med domstolskontroll</li><li>§ 4. Forvaltningssamarbeid</li><li>§ 5. Personundersøkelse</li><li>§ 6. Samtykke fra siktede</li><li>§ 7. Gjennomføringsfaser</li><li>§ 8. Gjennomføringsplan</li><li>§ 9. Innhold i narkotikaprogrammet</li><li>§ 10. Domstolskontrollen</li><li>§ 11. Krav til domfelte</li><li>§ 12. Iverksetting av narkotikaprogrammet</li><li>§ 13. Reaksjoner på brudd</li><li>§ 14. Straffbare handlinger</li><li>§ 15. Endring og utfyllende bestemmelser</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-10-20-1650" id="dokument"><h1>Forskrift om narkotikaprogram med domstolskontroll</h1><article class="legalArticle" data-lovdata-URL="LTI/forskrift/2017-10-20-1650/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Narkotikaprogram med domstolskontroll skal forebygge ny kriminalitet, fremme rehabilitering og bidra til å styrke og samordne praktiske hjelpe- og behandlingstilbud for domfelte som er avhengige av narkotika, og som omfattes av ordningen.</article></article><article class="legalArticle" data-lovdata-URL="LTI/forskrift/2017-10-20-1650/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder gjennomføringen av narkotikaprogram med domstolskontroll fastsatt som vilkår for betinget dom etter straffeloven § 37 første ledd bokstav f.</article></article><article class="legalArticle" data-lovdata-URL="LTI/forskrift/2017-10-20-1650/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan idømmes narkotikaprogram med domstolskontroll</span></h2><article class="legalP" id="paragraf-3-ledd-1">Personer som er avhengige av narkotika kan dømmes til narkotikaprogram med domstolskontroll dersom han eller hun dømmes for<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">overtredelser av straffeloven § 231 første ledd, § 232 eller legemiddelloven § 31 andre ledd,</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">lovbrudd begått under påvirkning av narkotika eller</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">lovbrudd begått for å finansiere eget narkotikamisbruk.</article></article></li></ul></article><article class="legalP" id="paragraf-3-ledd-2">Den som dømmes for overtredelse av minst ett av alternativene i straffeloven kapittel 25 eller 26 skal ikke idømmes narkotikaprogram med domstolskontroll. Ved overtredelse av straffeloven kapittel 25 kan det likevel gjøres unntak når forholdet er av mindre alvorlig karakter.</article></article><article class="legalArticle" data-lovdata-URL="LTI/forskrift/2017-10-20-1650/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forvaltningssamarbeid</span></h2><article class="legalP" id="paragraf-4-ledd-1">For å bidra til et helhetlig behandlings- og rehabiliteringstilbud for den domfelte, skal kriminalomsorgen tilrettelegge og gjennomføre narkotikaprogram med domstolskontroll i samarbeid med andre offentlige instanser.</article><article class="legalP" id="paragraf-4-ledd-2">Kriminalomsorgen skal legge til rette for at samarbeidende instanser kan yte sine lovbestemte tjenester til domfelte.</article></article><article class="legalArticle" data-lovdata-URL="LTI/forskrift/2017-10-20-1650/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Personundersøkelse</span></h2><article class="legalP" id="paragraf-5-ledd-1">Det skal alltid foreligge personundersøkelse i saker hvor det kan være aktuelt å idømme vilkår om narkotikaprogram. I en beslutning om personundersøkelse skal det fremgå hvis det ønskes vurdering av om siktede er egnet til å idømmes narkotikaprogram med domstolskontroll. Kriminalomsorgen har ansvaret for å utarbeide personundersøkelsene og gjennomføre vurderingene.</article><article class="legalP" id="paragraf-5-ledd-2">Anses siktede som egnet for å idømmes narkotikaprogram med domstolskontroll, skal det før saken fremmes for retten, utarbeides et forslag til innhold i og vilkår for gjennomføringen av iverksettingsfasen av programmet, jf. § 8 første ledd.</article></article><article class="legalArticle" data-lovdata-URL="LTI/forskrift/2017-10-20-1650/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samtykke fra siktede</span></h2><article class="legalP" id="paragraf-6-ledd-1">I forbindelse med personundersøkelsen skal det innhentes samtykke fra siktede til å:<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">gjennomføre narkotikaprogram med domstolskontroll</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">frita fra taushetsplikten</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">gi rett til å få utlevert personopplysninger som ellers ville vært underlagt taushetsplikt.</article></article></li></ul></article><article class="legalP" id="paragraf-6-ledd-2">Samtykkeerklæringen skal underskrives av siktede i forbindelse med personundersøkelsen, jf. § 5.</article><article class="legalP" id="paragraf-6-ledd-3">Før et samtykke innhentes, skal kriminalomsorgen gi siktede utførlig informasjon om hva samtykket innebærer, hva narkotikaprogram med domstolskontroll innebærer, hvordan programmet gjennomføres og konsekvensene av å bryte vilkår i programmet eller av å tilbakekalle samtykket.</article><article class="legalP" id="paragraf-6-ledd-4">Siktede kan trekke samtykket tilbake på ethvert tidspunkt. Trekkes samtykket tilbake etter domsavsigelsen, skal kriminalomsorgen, hvis det er mulig, informere domfelte om konsekvensene før begjæring om omgjøring sendes retten.</article></article><article class="legalArticle" data-lovdata-URL="LTI/forskrift/2017-10-20-1650/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføringsfaser</span></h2><article class="legalP" id="paragraf-7-ledd-1">Narkotikaprogram med domstolskontroll gjennomføres i fire faser, iverksettingsfasen, jf. personundersøkelsen, stabiliseringsfasen, ansvarsfasen og videreføringsfasen. Fasene fastsettes etter en individuell vurdering og under hensyn til en realistisk progresjon.</article><article class="legalP" id="paragraf-7-ledd-2">Er den domfelte idømt narkotikaprogram med domstolskontroll og følger iverksettingsfasen, kan kriminalomsorgen be retten fastsette vilkår for og innhold i stabiliseringsfasen, basert på et forslag som kriminalomsorgen legger fram. Tilsvarende fastsetter retten vilkår for og innhold i ansvarsfasen og videreføringsfasen. Før kriminalomsorgen ber retten ta stilling til saken, skal domfelte gis adgang til å uttale seg.</article><article class="legalP" id="paragraf-7-ledd-3">Når kriminalomsorgen har bedt om det og domfeltes forhold gir grunn til det, kan retten avsi kjennelse om at den domfelte skal gå videre til neste fase i programmet.</article></article><article class="legalArticle" data-lovdata-URL="LTI/forskrift/2017-10-20-1650/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gjennomføringsplan</span></h2><article class="legalP" id="paragraf-8-ledd-1">Kriminalomsorgen skal i samarbeid med den domfelte lage en gjennomføringsplan som skal konkretisere innhold og vilkår fastsatt i rettens kjennelser. Innenfor rammen av det som retten har fastsatt, kan gjennomføringsplanen endres av kriminalomsorgen i løpet av en fase.</article><article class="legalP" id="paragraf-8-ledd-2">Gjennomføringsplanen skal utformes slik at den gir den domfelte klarhet og forutsigbarhet når det gjelder forutsetninger og vilkår for å delta i programmet.</article><article class="legalP" id="paragraf-8-ledd-3">Kriminalomsorgen skal følge opp rettens kjennelse om faseovergang og gjennomføringsplanen, og kontrollere at fastsatte vilkår overholdes.</article></article><article class="legalArticle" data-lovdata-URL="LTI/forskrift/2017-10-20-1650/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innhold i narkotikaprogrammet</span></h2><article class="legalP" id="paragraf-9-ledd-1">Innholdet i narkotikaprogrammet skal tilrettelegges i samsvar med kriminalomsorgens og samarbeidende instansers faglige vurderinger. Programmet skal tilpasses den enkeltes særlige behov for tiltak som kan bidra til å redusere faren for ny kriminalitet og fremme domfeltes rehabilitering.</article><article class="legalP" id="paragraf-9-ledd-2">Det skal tilrettelegges for et intensivt program med faste og hyppige avtaler som ivaretar formålet med programmet. Programmet skal inneholde obligatoriske tiltak, inkludert krav om jevnlig ruskontroll, som er felles for alle domfelte, og individuelle tiltak som planlegges i samarbeid med den enkelte.</article><article class="legalP" id="paragraf-9-ledd-3">Programmet kan inneholde individuelt tilpasset behandling i tverrfaglig spesialisert behandling for rusavhengige (TSB) eller den kommunale helse- og omsorgstjenesten. Programmet kan også inneholde oppfølgning av arbeids- og velferdsforvaltningen, oppfølgning av utdanning, booppfølgning, fritidsaktiviteter og andre tiltak som er viktige for den enkeltes rehabilitering og integrering i samfunnet.</article><article class="legalP" id="paragraf-9-ledd-4">Dersom det foreligger en individuell plan for domfelte etter helse- og omsorgstjenesteloven § 7-1, spesialisthelsetjenesteloven § 2-5, psykisk helsevernloven § 4-1, sosialtjenesteloven § 28 eller § 33 eller arbeids- og velferdsforvaltningsloven § 15 skal programmet søkes samordnet med den individuelle planen. Dersom den domfelte har behov for langvarige og koordinerte tjenester, skal kriminalomsorgen medvirke til at det utarbeides én koordinert individuell plan.</article></article><article class="legalArticle" data-lovdata-URL="LTI/forskrift/2017-10-20-1650/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Domstolskontrollen</span></h2><article class="legalP" id="paragraf-10-ledd-1">Retten treffer avgjørelser etter straffeloven § 39 og forskriften § 7.</article><article class="legalP" id="paragraf-10-ledd-2">Retten skal ved sine avgjørelser særlig legge vekt på domfeltes progresjon under straffegjennomføringen, om programmet gjennomføres etter forutsetningene og om fastsatte vilkår overholdes.</article><article class="legalP" id="paragraf-10-ledd-3">Retten kan bestemme at det skal avholdes saksforberedende møter, som startmøter, statusmøter og sluttmøter.</article></article><article class="legalArticle" data-lovdata-URL="LTI/forskrift/2017-10-20-1650/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til domfelte</span></h2><article class="legalP" id="paragraf-11-ledd-1">Den domfelte skal gjennomføre narkotikaprogrammet i samsvar med kriminalomsorgens anvisninger. Den domfelte skal:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">møte til fastsatt tid og sted til alle avtaler med involverte instanser under gjennomføringen</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">følge opp fastsatte tiltak</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">møte uten påvirkning av alkohol eller annet berusende eller bedøvende middel</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">gi opplysninger om sitt bosted og andre personlige forhold av betydning for gjennomføringen av programmet</article></article></li><li data-li-identifier="e)" data-name="e)"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">ikke begå ny straffbar handling i prøvetiden</article></article></li><li data-li-identifier="f)" data-name="f)"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">vise evne og vilje til å forandre rusadferden og til å gjøre en innsats for å endre livsførselen.</article></article></li></ul></article><article class="legalP" id="paragraf-11-ledd-2">Den domfelte skal ikke vise en atferd som kan:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">true sikkerheten til personer som deltar under straffegjennomføringen</article></article></li><li data-li-identifier="b)" data-name="b)"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">påvirke miljøet på en negativ måte.</article></article></li></ul></article><article class="legalP" id="paragraf-11-ledd-3">Domfelte skal selv dekke reiseutgiftene ved gjennomføring av programmet. Kriminalomsorgen kan etter søknad dekke utgiftene dersom domfelte ikke har tilstrekkelige midler.</article></article><article class="legalArticle" data-lovdata-URL="LTI/forskrift/2017-10-20-1650/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Iverksetting av narkotikaprogrammet</span></h2><article class="legalP" id="paragraf-12-ledd-1">Narkotikaprogrammet skal iverksettes av kriminalomsorgen så snart som mulig etter at den har mottatt ordre fra påtalemyndigheten om å fullbyrde dommen.</article><article class="legalP" id="paragraf-12-ledd-2">Kriminalomsorgen skal pålegge domfelte å møte til fastsatt tid og sted slik at gjennomføringen kan begynne.</article><article class="legalP" id="paragraf-12-ledd-3">Innkalling skjer uavhengig av fristen i forskrift om innkalling og utsettelse ved fullbyrding av straff § 3 første punktum.</article><article class="legalP" id="paragraf-12-ledd-4">Programmet skal gjennomføres i prøvetiden retten har fastsatt. I særlige tilfeller kan retten bestemme at narkotikaprogrammet avsluttes før utløpet av prøvetiden.</article></article><article class="legalArticle" data-lovdata-URL="LTI/forskrift/2017-10-20-1650/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Reaksjoner på brudd</span></h2><article class="legalP" id="paragraf-13-ledd-1">Det anses som brudd på vilkår om fullbyrdingsutsettelse dersom domfelte unnlater å møte, kommer for sent, eller møter påvirket til avtaler med kriminalomsorgen eller samarbeidende instanser, eller ikke følger opp fastsatte tiltak. Det samme gjelder dersom vedkommende nekter å underkaste seg kontrolltiltak for å avdekke brudd på vilkår.</article><article class="legalP" id="paragraf-13-ledd-2">Rettens behandling av brudd på vilkår for narkotikaprogram med domstolskontroll skal påskyndes. Reaksjonen skal så vidt mulig støtte hensynet til domfeltes rehabilitering.</article><article class="legalP" id="paragraf-13-ledd-3">Ved brudd på vilkårene som ikke anses å være så alvorlig at retten skal ta stilling til konsekvensen, kan kriminalomsorgen gi domfelte en muntlig eller skriftlig advarsel om mulige følger av gjentatte brudd. Kriminalomsorgen kan beslutte å innskjerpe kontrolltiltakene.</article><article class="legalP" id="paragraf-13-ledd-4">Ved alvorligere brudd kan kriminalomsorgen begjære rettens avgjørelse etter straffeloven § 39 andre ledd tredje punktum. Når kriminalomsorgen ber retten ta stilling til saken, skal påtalemyndigheten varsles og domfelte gis anledning til å uttale seg.</article></article><article class="legalArticle" data-lovdata-URL="LTI/forskrift/2017-10-20-1650/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straffbare handlinger</span></h2><article class="legalP" id="paragraf-14-ledd-1">Kriminalomsorgen skal varsle politi eller påtalemyndighet dersom den får begrunnet mistanke om at domfelte begår straffbare handlinger i prøvetiden.</article></article><article class="legalArticle" data-lovdata-URL="LTI/forskrift/2017-10-20-1650/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endring og utfyllende bestemmelser</span></h2><article class="legalP" id="paragraf-15-ledd-1">Justis- og beredskapsdepartementet kan endre forskriften og gi utfyllende bestemmelser i samsvar med straffeloven § 38 tredje punktum.</article></article><article class="legalArticle" data-lovdata-URL="LTI/forskrift/2017-10-20-1650/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft straks. Samtidig oppheves<ul class="defaultList"><li data-li-identifier="-" data-name="-"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">forskrift 16. desember 2005 nr. 1518 om prøveordning med narkotikaprogram med domstolskontroll</article></article></li><li data-li-identifier="-" data-name="-"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">forskrift 12. februar 2016 nr. 152 om forlengelse av prøveordning med narkotikaprogram med domstolskontroll.</article></article></li></ul></article></article></main></body></html>