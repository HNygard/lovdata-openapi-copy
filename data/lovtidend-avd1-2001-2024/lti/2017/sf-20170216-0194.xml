<!DOCTYPE html><html lang="no"><head><title>Forskrift om opptak og eksamen for Fagskolen i Møre og Romsdal</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-02-16-194</dd><dt class="dokid">DokumentID</dt><dd class="dokid">LTI/forskrift/2017-02-16-194</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-02-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-06-20-56/§4</li><li>lov/2003-06-20-56/§6</li></ul></dd><dt class="dateOfPublication">Kunngjort</dt><dd class="dateOfPublication">2017-02-20 14:30</dd><dt class="journalNumber">Journalnummer</dt><dd class="journalNumber">2017-0167</dd><dt class="titleShort">Korttittel</dt><dd class="titleShort">Forskrift om opptak og eksamen for Fagskolen i Møre og Romsdal</dd><dt class="title">Tittel</dt><dd class="title">Forskrift om opptak og eksamen for Fagskolen i Møre og Romsdal</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret for Fagskolen i Møre og Romsdal 16. februar 2017 med hjemmel i lov 20. juni 2003 nr. 56 om fagskoleutdanning (fagskoleloven) § 4 og § 6.</dd><dt class="refid">RefID</dt><dd class="refid">forskrift/2017-02-16-194</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak og eksamen for Fagskolen i Møre og Romsdal<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Forskriftens virkeområde</li><li>§ 1-2. Fagskolens virksomhet</li><li>§ 1-3. Studentenes rettigheter og plikter</li></ul></li><li>Kapittel 2. Opptak<ul class="tocSubUl"><li>§ 2-1. Grunnleggende forutsetninger</li><li>§ 2-2. Formell kompetanse</li><li>§ 2-3. Realkompetanse</li><li>§ 2-4. Poengberegning og rangering</li><li>§ 2-5. Søknadsfrist</li><li>§ 2-6. Innpassing og fritak fra emner</li><li>§ 2-7. Søkere med utenlandsk utdanning</li><li>§ 2-8. Krav til norskkunnskaper</li><li>§ 2-9. Krav til politiattest</li><li>§ 2-10. Klage på vedtak om opptak og realkompetansevurdering</li></ul></li><li>Kapittel 3. Eksamen<ul class="tocSubUl"><li>§ 3-1. Generelle bestemmelser</li><li>§ 3-2. Rett til å gå opp til eksamen</li><li>§ 3-3. Bortvisning fra eksamen</li><li>§ 3-4. For sent frammøte til eksamen</li><li>§ 3-5. Ny eksamen</li><li>§ 3-6. Utsatt eksamen</li><li>§ 3-7. Godkjent praksisperiode</li><li>§ 3-8. Særskilt tilrettelegging av eksamen</li><li>§ 3-9. Karakterfastsetting</li><li>§ 3-10. Sensur</li><li>§ 3-11. Rett til begrunnelse</li><li>§ 3-12. Rett til klage på karakterfastsetting</li><li>§ 3-13. Ny sensur</li><li>§ 3-14. Rett til å klage over formelle feil ved eksamen</li><li>§ 3-15. Annullering og utestengning</li></ul></li><li>Kapittel 4. Klagebehandling<ul class="tocSubUl"><li>§ 4-1. Rett til å klage</li><li>§ 4-2. Klagefrist og formkrav</li><li>§ 4-3. Lokal og nasjonal klagenemnd</li></ul></li><li>Kapittel 5. Dokumentasjon<ul class="tocSubUl"><li>§ 5-1. Krav på vitnemål eller annen dokumentasjon</li></ul></li><li>Kapittel 6. Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-02-16-194" id="dokument"><h1>Forskrift om opptak og eksamen for Fagskolen i Møre og Romsdal</h1><section class="section" data-name="kap1" id="kapittel-1" data-lovdata-URL="LTI/forskrift/2017-02-16-194/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2017-02-16-194/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="numberedLegalP" data-numerator="1" id="kapittel-1-paragraf-1-nummer-1">1) Denne forskriften gjelder for alle studier som tilbys ved Fagskolen i Møre og Romsdal. Med Fagskolen i Møre og Romsdal, menes Fagskolen i Kristiansund og Fagskolen i Ålesund (benevnelsen «fagskolen» brukes om den enkelte skole).</article><article class="numberedLegalP" data-numerator="2" id="kapittel-1-paragraf-1-nummer-2">2) Forskriften gir regler for opptak og eksamen, og har som hensikt å sikre en forsvarlig gjennomføring av studiene ved Fagskolen i Møre og Romsdal.</article></article><article class="legalArticle" data-lovdata-URL="LTI/forskrift/2017-02-16-194/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Fagskolens virksomhet</span></h3><article class="legalP" id="kapittel-1-paragraf-2-ledd-1">Lov 10. februar 1967 om behandlingsmåten i forvaltningssaker (forvaltningsloven) gjelder for den virksomhet som Fagskolen i Møre og Romsdal driver.</article></article><article class="legalArticle" data-lovdata-URL="LTI/forskrift/2017-02-16-194/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Studentenes rettigheter og plikter</span></h3><article class="numberedLegalP" data-numerator="1" id="kapittel-1-paragraf-3-nummer-1">1) Studentene ved Fagskolen i Møre og Romsdal har rett til opplæring, vurdering, og dokumentasjon i samsvar med bestemmelsene i lov 20. juni 2003 nr. 56 om fagskoleutdanning (fagskoleloven).</article><article class="numberedLegalP" data-numerator="2" id="kapittel-1-paragraf-3-nummer-2">2) Studentene plikter å betale fastsatt semesteravgift, og å sette seg inn i aktuelle studieplaner og studentreglement for skolen. Fagskolen i Møre og Romsdal skal legge til rette for at studentene kan gjøre seg kjent med slikt materiale.</article><article class="numberedLegalP" data-numerator="3" id="kapittel-1-paragraf-3-nummer-3">3) Studentene ved Fagskolen i Møre og Romsdal plikter å delta aktivt i den opplæringen som blir gitt, møte opp til undervisning og veiledning, og delta i de evalueringer og vurderinger som fagskolen tilbyr.</article><article class="numberedLegalP" data-numerator="4" id="kapittel-1-paragraf-3-nummer-4">4) Studentenes representant i fagskolestyret har møte-, tale- og forslagsrett når styret behandler saker som har betydning for studentenes velferd eller gjennomføring av godkjent fagskoleutdanning. Studentrepresentantene skal velges i samsvar med «vedtekter for fagskolestyret i Møre og Romsdal».</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-02-16-194/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2017-02-16-194/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Grunnleggende forutsetninger</span></h3><article class="numberedLegalP" data-numerator="1" id="kapittel-2-paragraf-1-nummer-1">1) Grunnlaget for opptak er relevant formell kompetanse på nivå 4 i Nasjonalt kvalifikasjonsrammeverk for livslang læring. Søkere uten slike kvalifikasjoner har krav på å få vurdert om de er kvalifisert for opptak på grunnlag av realkompetanse, jf. § 3-1 første ledd bokstav a) i fagskoletilsynsforskriften.</article><article class="numberedLegalP" data-numerator="2" id="kapittel-2-paragraf-1-nummer-2">2) Fagspesifikke kompetansekrav og utfyllende kriterier for vurdering av relevans blir forklart nærmere i fagskolens opptakskriterier, samt i de aktuelle studieplanene.</article><article class="numberedLegalP" data-numerator="3" id="kapittel-2-paragraf-1-nummer-3">3) Fagskolen fatter selv vedtak om opptak.</article><article class="numberedLegalP" data-numerator="4" id="kapittel-2-paragraf-1-nummer-4">4) Tilbud om skoleplass blir gitt med forbehold om at studietilbudet blir iverksatt.</article></article><article class="legalArticle" data-lovdata-URL="LTI/forskrift/2017-02-16-194/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formell kompetanse</span></h3><article class="numberedLegalP" data-numerator="1" id="kapittel-2-paragraf-2-nummer-1">1) Det formelle kravet for opptak til studier ved Fagskolen i Møre og Romsdal er fullført og bestått yrkesfaglig videregående opplæring, fagbrev eller svennebrev som vurderes å være relevant for opptak til det aktuelle studiet.</article><article class="numberedLegalP" data-numerator="2" id="kapittel-2-paragraf-2-nummer-2">2) Søkere som ikke er ferdig med læretiden, og som kan dokumentere at de skal gjennomføre fag-/svenneprøve etter søknadsfristen, kan tildeles plass på vilkår om bestått prøve.</article></article><article class="legalArticle" data-lovdata-URL="LTI/forskrift/2017-02-16-194/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Realkompetanse</span></h3><article class="numberedLegalP" data-numerator="1" id="kapittel-2-paragraf-3-nummer-1">1) Denne bestemmelsen gjelder ikke for søkere som er kvalifisert for opptak til det bestemte studiet etter § 2-2 i denne forskriften.</article><article class="numberedLegalP" data-numerator="2" id="kapittel-2-paragraf-3-nummer-2">2) Søkere som er 22 år eller eldre i opptaksåret, og som har minst 5 års relevant praksis, har krav på å få vurdert om de er kvalifisert for et bestemt studium på grunnlag av realkompetanse. Realkompetanse er den samlede kompetansen en person har opparbeidet seg gjennom<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-nummer-2-punkt-1"><article class="legalP" id="kapittel-2-paragraf-3-nummer-2-punkt-1-ledd-1">yrkespraksis</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-nummer-2-punkt-2"><article class="legalP" id="kapittel-2-paragraf-3-nummer-2-punkt-2-ledd-1">ubetalt arbeid</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-nummer-2-punkt-3"><article class="legalP" id="kapittel-2-paragraf-3-nummer-2-punkt-3-ledd-1">organisasjonsarbeid</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-nummer-2-punkt-4"><article class="legalP" id="kapittel-2-paragraf-3-nummer-2-punkt-4-ledd-1">annen utdanning</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-nummer-2-punkt-5"><article class="legalP" id="kapittel-2-paragraf-3-nummer-2-punkt-5-ledd-1">eller andre aktiviteter som kan anses å være relevant.</article></article></li></ul><p class="leddfortsettelse">All slik kompetanse skal i den grad det lar seg gjøre, dokumenteres ved bruk av attester, kursbevis og vitnemål.</p></article><article class="numberedLegalP" data-numerator="3" id="kapittel-2-paragraf-3-nummer-3">3) Det må også kunne dokumenteres bestått fellesfag tilsvarende læreplanene i VG1 (tidligere «grunnkurs») og VG2 (tidligere «videregående kurs 1») i yrkesfaglige utdanningsprogram. Slik dokumentasjon kan komme fra videregående skole eller resurssenter.</article><article class="numberedLegalP" data-numerator="4" id="kapittel-2-paragraf-3-nummer-4">4) Fagskolen vil vurdere den enkelte søkers kvalifikasjoner opp i mot det formelle kompetansekravet og i forhold til den nødvendige faglige kompetansen som forutsettes for å kunne gjennomføre det aktuelle studiet. En slik vurdering vil ta hensyn til søkers helhetlige kompetanse gjennom samtale, egenvurdering, og vurdering av innsendt dokumentasjon jf. § 2-3 andre ledd i denne forskriften.</article><article class="numberedLegalP" data-numerator="5" id="kapittel-2-paragraf-3-nummer-5">5) Vedtak om godkjent realkompetanse vil kun være gyldig i henhold til studiet slik det gjennomføres på vurderingstidspunktet. Ved betydelige endringer i fag-, studie- eller rammeplaner forbeholder fagskolen seg retten til å foreta en ny vurdering av søkeren.</article></article><article class="legalArticle" data-lovdata-URL="LTI/forskrift/2017-02-16-194/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Poengberegning og rangering</span></h3><article class="numberedLegalP" data-numerator="1" id="kapittel-2-paragraf-4-nummer-1">1) Det generelle grunnlaget for opptak er 100 poeng. For poengberegning og rangering av søkere gjelder følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-nummer-1-punkt-1"><article class="legalP" id="kapittel-2-paragraf-4-nummer-1-punkt-1-ledd-1">Bestått fagprøve gir 100 poeng.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-nummer-1-punkt-2"><article class="legalP" id="kapittel-2-paragraf-4-nummer-1-punkt-2-ledd-1">Fagprøve med «bestått meget godt» gir i tillegg 25 poeng.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-nummer-1-punkt-3"><article class="legalP" id="kapittel-2-paragraf-4-nummer-1-punkt-3-ledd-1">Det gis gjennomsnittlig karakterpoeng for alle fag på VG2/VK1 og tverrfaglig eksamen.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-nummer-1-punkt-4"><article class="legalP" id="kapittel-2-paragraf-4-nummer-1-punkt-4-ledd-1">Praksis utover det generelle grunnlag for opptak gir 1 poeng per måned.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-nummer-1-punkt-5"><article class="legalP" id="kapittel-2-paragraf-4-nummer-1-punkt-5-ledd-1">Fagprøve i annet fag utover det generelle opptakskrav, inklusive praksistid gir 50 poeng.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-nummer-1-punkt-6"><article class="legalP" id="kapittel-2-paragraf-4-nummer-1-punkt-6-ledd-1">Fartstid (tid om bord på sertifikatpliktig fartøy) gir 1 poeng pr måned.</article></article></li></ul></article><article class="numberedLegalP" data-numerator="2" id="kapittel-2-paragraf-4-nummer-2">2) Søkere rangeres etter poengsum, slik at de søkerne med høyest poengsum tildeles studieplass først.</article><article class="numberedLegalP" data-numerator="3" id="kapittel-2-paragraf-4-nummer-3">3) Ved lik poengsum skal det kjønn som er underrepresentert i det yrket eller den profesjon opplæringen skal føre fram til, kvoteres.</article><article class="numberedLegalP" data-numerator="4" id="kapittel-2-paragraf-4-nummer-4">4) Dersom flere søkere har lik poengsum, og det er begrenset med studieplasser, vil fagskolen gjøre en vurdering av relevans basert på søkernes formelle og uformelle kompetanse. I tilfeller der det fortsatt ikke er mulig å rangere søkerne, vil studieplass tildeles på grunnlag av tilfeldig trekning.</article></article><article class="legalArticle" data-lovdata-URL="LTI/forskrift/2017-02-16-194/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Søknadsfrist</span></h3><article class="legalP" id="kapittel-2-paragraf-5-ledd-1">Fagskolen i Møre og Romsdal følger nasjonale søknadsfrister, og har ikke rullerende opptak. Fagskolen kan likevel fravike nasjonale søknadsfrister såfremt antall studieplasser tilsier dette. Søknad skal i slikt tilfelle sendes direkte til skolen.</article></article><article class="legalArticle" data-lovdata-URL="LTI/forskrift/2017-02-16-194/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Innpassing og fritak fra emner</span></h3><article class="numberedLegalP" data-numerator="1" id="kapittel-2-paragraf-6-nummer-1">1) Fagskolen skal innpasse beståtte emner fra annen godkjent fagskoleutdanning med samme antall fagskolepoeng i den utstrekning utdanningen oppfyller de faglige krav for emnet eller emnene det søkes om innpassing for.</article><article class="numberedLegalP" data-numerator="2" id="kapittel-2-paragraf-6-nummer-2">2) Innpassing av fagskoleemner kan bare skje mellom fagskoleutdanninger på samme eller nært beslektet fagområde jf. § 1 første ledd i forskrift om fagskoleutdanning.</article><article class="numberedLegalP" data-numerator="3" id="kapittel-2-paragraf-6-nummer-3">3) Fagskolen kan gi fritak for emner på grunnlag av annen dokumentert relevant utdanning eller realkompetanse, jf. § 1 andre ledd i forskrift om fagskoleutdanning. Fritak på grunnlag av realkompetanse skal baseres på en faglig vurdering av søkerens bakgrunn i henhold til § 2-3 i denne forskriften.</article><article class="numberedLegalP" data-numerator="4" id="kapittel-2-paragraf-6-nummer-4">4) Utgangspunktet for vurderinger om innpassing og fritak skal være læringsutbyttebeskrivelsene for den aktuelle utdanningen eller det aktuelle emnet, og fagskolepoeng eller andre vurderinger av omfang, nivå og arbeidsbelastning for de emner eller den kompetanse det søkes om innpassing eller fritak for.</article></article><article class="legalArticle" data-lovdata-URL="LTI/forskrift/2017-02-16-194/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Søkere med utenlandsk utdanning</span></h3><article class="numberedLegalP" data-numerator="1" id="kapittel-2-paragraf-7-nummer-1">1) <i>Søkere fra land i Norden</i><article class="legalP" id="kapittel-2-paragraf-7-nummer-1-ledd-1">Søkere med fullført videregående opplæring fra de nordiske landene kvalifiserer for opptak når den videregående opplæringen i de respektive landene gir generelt opptaksgrunnlag til tertiærutdanning som tilsvarer kravene til fagskoleutdanning i Norge.</article></article><article class="numberedLegalP" data-numerator="2" id="kapittel-2-paragraf-7-nummer-2">2) <i>Søkere fra land utenfor Norden</i><article class="legalP" id="kapittel-2-paragraf-7-nummer-2-ledd-1">Søkere fra land utenfor Norden må dokumentere opplæring og praksis ved bruk av autorisert translatør. De må ha likeverdig formell kompetanse eller realkompetanse, og ha bestått fellesfag i VG1 og VG2 tilsvarende norske yrkesfaglige utdanningsprogram. Den faglige opplæringen må gi relevant opptaksgrunnlag til tertiærutdanning tilsvarende kravene til fagskoleutdanning i Norge.</article></article></article><article class="legalArticle" data-lovdata-URL="LTI/forskrift/2017-02-16-194/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Krav til norskkunnskaper</span></h3><article class="legalP" id="kapittel-2-paragraf-8-ledd-1">Søkere som ikke har norsk som morsmål, må ha kunnskaper i norsk tilsvarende bestått «Test for høyere nivå», også kalt «Bergenstesten». Fagskolen kan be søkeren om å ta en slik test, som kan avlegges ved Folkeuniversitetet.</article></article><article class="legalArticle" data-lovdata-URL="LTI/forskrift/2017-02-16-194/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Krav til politiattest</span></h3><article class="numberedLegalP" data-numerator="1" id="kapittel-2-paragraf-9-nummer-1">1) I de tilfeller der studenter kan komme i kontakt med brukere som en del praksisopplæring, skal det kreves at studentene legger frem politiattest, jf. politiregisterloven § 39 første ledd. Attesten må ikke være eldre enn 3 måneder. Ved Fagskolen i Møre og Romsdal gjelder dette for studier innenfor Helse- og oppvekstfag.</article><article class="numberedLegalP" data-numerator="2" id="kapittel-2-paragraf-9-nummer-2">2) Dersom studenten er siktet eller tiltalt for straffbart forhold som omtalt i politiregisterloven § 39 første ledd, og gjennomføring av praksisopplæring anses som uforsvarlig, kan studenten utestenges fra praksisopplæringen. Det er styret som fatter vedtak om utestenging, og vedtaket kan påklages til nasjonalt klageorgan.</article></article><article class="legalArticle" data-lovdata-URL="LTI/forskrift/2017-02-16-194/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Klage på vedtak om opptak og realkompetansevurdering</span></h3><article class="legalP" id="kapittel-2-paragraf-10-ledd-1">Vedtak om opptak til Fagskolen i Møre og Romsdal og resultat av realkompetansevurdering kan påklages. Klageinstans er den lokale klagenemnda.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-02-16-194/KAPITTEL_3"><h2>Kapittel 3. Eksamen</h2><article class="legalArticle" data-lovdata-URL="LTI/forskrift/2017-02-16-194/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle bestemmelser</span></h3><article class="numberedLegalP" data-numerator="1" id="kapittel-3-paragraf-1-nummer-1">1) Styret har ansvar for at eksamen gjennomføres slik at studentenes kunnskaper, ferdigheter og generelle kompetanse blir prøvet og vurdert på en upartisk og faglig betryggende måte, jf. fagskoleloven § 6.</article><article class="numberedLegalP" data-numerator="2" id="kapittel-3-paragraf-1-nummer-2">2) Det skal fremgå klart av studie- eller emnebeskrivelsen hvilke eksamener og vurderinger studenten skal ta underveis, samt fremgangsmåten ved fastsetting av karakter, herunder innbyrdes vekting av deleksamener.</article><article class="numberedLegalP" data-numerator="3" id="kapittel-3-paragraf-1-nummer-3">3) Nærmere beskrivelser av eksamensformer fremgår av studieplanene til de enkelte utdanningene.</article><article class="numberedLegalP" data-numerator="4" id="kapittel-3-paragraf-1-nummer-4">4) Styret oppnevner sensor ved eksamen, prøve, bedømmelse av oppgave eller annet arbeid når resultatet inngår på vitnemålet for utdanningen, jf. fagskoleloven § 6.</article><article class="numberedLegalP" data-numerator="5" id="kapittel-3-paragraf-1-nummer-5">5) Tid og sted for eksamen fastsettes og kunngjøres av skolen. Alle eksamenskandidater er selv ansvarlige for å holde seg orientert om tid og sted for eksamen.</article><article class="numberedLegalP" data-numerator="6" id="kapittel-3-paragraf-1-nummer-6">6) Fagskolen skal gjennom hele utdanningen vurdere om den enkelte student er skikket for det aktuelle yrket, jf. fagskoleloven § 11. Dersom en student vurderes som uskikket for yrket, kan styret fatte vedtak om at studenten skal utestenges fra utdanningen. Vedtaket kan påklages til nasjonalt klageorgan for fagskoleutdanning.</article></article><article class="legalArticle" data-lovdata-URL="LTI/forskrift/2017-02-16-194/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Rett til å gå opp til eksamen</span></h3><article class="numberedLegalP" data-numerator="1" id="kapittel-3-paragraf-2-nummer-1">1) Studenten har rett til å avlegge eksamen når følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-nummer-1-punkt-1"><article class="legalP" id="kapittel-3-paragraf-2-nummer-1-punkt-1-ledd-1">Studenten har oppfylt de krav til forkunnskaper, progresjon og/eller andre vilkår som er fastsatt i emne-/fagplanen eller studieplanen.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-nummer-1-punkt-2"><article class="legalP" id="kapittel-3-paragraf-2-nummer-1-punkt-2-ledd-1">Studenten har betalt semesteravgift innen fastsatte frister.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-nummer-1-punkt-3"><article class="legalP" id="kapittel-3-paragraf-2-nummer-1-punkt-3-ledd-1">Studenten har ikke mistet retten til å gå opp til eksamen.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-nummer-1-punkt-4"><article class="legalP" id="kapittel-3-paragraf-2-nummer-1-punkt-4-ledd-1">Studenten kan fremvise gyldig identifikasjon i eksamenslokalet.</article></article></li></ul></article></article><article class="legalArticle" data-lovdata-URL="LTI/forskrift/2017-02-16-194/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Bortvisning fra eksamen</span></h3><article class="legalP" id="kapittel-3-paragraf-3-ledd-1">En student som opptrer svært forstyrrende eller til hinder for gjennomføringen av eksamen kan bortvises fra eksamenslokalet etter å ha fått muntlig advarsel fra eksamensansvarlig. Det er administrativ leder som fatter vedtak om bortvisning. Vedtaket kan påklages til den lokale klagenemnda, i henhold til bestemmelsene i kapittel 4 i denne forskriften.</article></article><article class="legalArticle" data-lovdata-URL="LTI/forskrift/2017-02-16-194/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">For sent frammøte til eksamen</span></h3><article class="legalP" id="kapittel-3-paragraf-4-ledd-1">Studenter som kommer for sent til eksamen kan nektes adgang til eksamenslokalet etter den eksamensansvarliges vurdering. Dette vil regnes som «ikke møtt», og vil telle som ett forsøk på eksamen.</article></article><article class="legalArticle" data-lovdata-URL="LTI/forskrift/2017-02-16-194/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Ny eksamen</span></h3><article class="numberedLegalP" data-numerator="1" id="kapittel-3-paragraf-5-nummer-1">1) Dersom studenten ikke møter til eksamen, eller eksamen blir vurdert til strykkarakter (F), har studenten rett til å ta «ny eksamen» i emnet ved første etterfølgende eksamen.</article><article class="numberedLegalP" data-numerator="2" id="kapittel-3-paragraf-5-nummer-2">2) Dersom «ordinær eksamen» har blitt annullert, kan studenten ikke ta «ny eksamen» før det har gått ett år, jf. § 3-9 i denne forskriften.</article><article class="numberedLegalP" data-numerator="3" id="kapittel-3-paragraf-5-nummer-3">3) En student som har bestått «ordinær eksamen», men som ønsker å forbedre karakteren, kan melde seg opp til «ny eksamen». Studenter kan kun melde seg opp én gang for å forbedre karakteren, og det er den beste karakteren som blir gjeldende. Det må her betales en eksamensavgift.</article><article class="numberedLegalP" data-numerator="4" id="kapittel-3-paragraf-5-nummer-4">4) Eksamen kan maksimalt avlegges tre ganger for hvert emne (ordinær eksamen, ny eksamen, samt én eksamen etter at studieforholdet er avsluttet). Oppmelding til eksamen etter endt studieforhold skjer direkte til fagskolen. Det er fagskolen selv som arrangerer eksamen, og det må her betales en eksamensavgift.</article></article><article class="legalArticle" data-lovdata-URL="LTI/forskrift/2017-02-16-194/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Utsatt eksamen</span></h3><article class="numberedLegalP" data-numerator="1" id="kapittel-3-paragraf-6-nummer-1">1) En student som kan dokumentere gyldig fravær fra «ordinær eksamen» eller «ny eksamen», har rett til å gå opp til «utsatt eksamen». Gyldig fravær vil ikke telle som ett forsøk på eksamen.</article><article class="numberedLegalP" data-numerator="2" id="kapittel-3-paragraf-6-nummer-2">2) Som gyldig fravær regnes situasjoner der studenten er forhindret fra å møte til eksamen grunnet forhold som er ute av studentens kontroll, og som studenten ikke selv kan lastes for. Sykdom regnes for eksempel som gyldig fravær.</article><article class="numberedLegalP" data-numerator="3" id="kapittel-3-paragraf-6-nummer-3">3) Dokumentasjon på gyldig fravær skal komme fra lege eller annen sakkyndig, og må fremlegges for skolen så snart det er mulig for studenten, og senest innen 5 dager etter eksamen.</article><article class="numberedLegalP" data-numerator="4" id="kapittel-3-paragraf-6-nummer-4">4) Ved rett til utsatt eksamen skal det ikke betales ny eksamensavgift.</article></article><article class="legalArticle" data-lovdata-URL="LTI/forskrift/2017-02-16-194/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Godkjent praksisperiode</span></h3><article class="legalP" id="kapittel-3-paragraf-7-ledd-1">Dersom en student ikke får godkjent praksisperiode, må studenten gjennomføre ny praksisperiode for å få lov til å avlegge eksamen. Ved Fagskolen i Møre og Romsdal gjelder dette for Helse- og oppvekstfag.</article></article><article class="legalArticle" data-lovdata-URL="LTI/forskrift/2017-02-16-194/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Særskilt tilrettelegging av eksamen</span></h3><article class="numberedLegalP" data-numerator="1" id="kapittel-3-paragraf-8-nummer-1">1) Fagskolen vil, så langt det er mulig og rimelig, tilrettelegge eksamen for studenter med særskilte behov jf. fagskoleloven § 4a.</article><article class="numberedLegalP" data-numerator="2" id="kapittel-3-paragraf-8-nummer-2">2) Tilretteleggingen må i ikke føre til en reduksjon av de faglige kravene som stilles ved det enkelte studium, eller føre til at studenten får klare fordeler over andre studenter som ikke får slik tilrettelegging.</article><article class="numberedLegalP" data-numerator="3" id="kapittel-3-paragraf-8-nummer-3">3) Søknad om tilrettelegging skal sendes til fagskolen, og studenten må her fremlegge erklæring fra sakkyndig instans som dokumenterer behovet for særskilt tilrettelegging. Sakkyndig instans kan for eksempel være lege, psykolog, eller logoped.</article></article><article class="legalArticle" data-lovdata-URL="LTI/forskrift/2017-02-16-194/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Karakterfastsetting</span></h3><article class="numberedLegalP" data-numerator="1" id="kapittel-3-paragraf-9-nummer-1">1) Det gis normalt én karakter i hvert emne. Denne skal fastsettes på grunnlag av en helhetlig vurdering av studenten, og skal gjenspeile studentens kunnskap, ferdigheter og generell kompetanse i forhold til læringsutbyttebeskrivelsen for emnet.</article><article class="numberedLegalP" data-numerator="2" id="kapittel-3-paragraf-9-nummer-2">2) Faglærerne samarbeider om fastsetting av karakter i emnet. Emnekarakteren fremkommer på grunnlag av en underveisvurdering og en sluttvurdering, hvor sluttvurderingen utgjør hovedvekten av karaktergrunnlaget. Det er krav til at emnet må være bestått før en kan meldes opp til eksamen i emnet.</article><article class="numberedLegalP" data-numerator="3" id="kapittel-3-paragraf-9-nummer-3">3) I henhold til § 4 i forskrift om fagskoletudanning, benytter Fagskolen i Møre og Romsdal bokstavkarakterer fra A til F. Karakteren A er beste ståkarakter, E er dårligste ståkarakter, og F gis ved stryk. Følgende karakterbeskrivelser gjelder: <table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Generell, kvalitativ beskrivelse av vurderingskriterier</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg. Kandidaten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon. Kandidaten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder. Kandidaten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler. Kandidaten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer. Kandidaten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller de faglige minimumskravene. Kandidaten viser både manglende vurderingsevne og selvstendighet.</td></tr></tbody></table></article><article class="numberedLegalP" data-numerator="4" id="kapittel-3-paragraf-9-nummer-4">4) Ved vurdering av enkeltfag i enkelte studium benyttes karakterer etter følgende gruppering:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-9-nummer-4-punkt-1"><article class="legalP" id="kapittel-3-paragraf-9-nummer-4-punkt-1-ledd-1">Bestått: karakteren gir uttrykk for tilfredsstillende måloppnåing i faget.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-9-nummer-4-punkt-2"><article class="legalP" id="kapittel-3-paragraf-9-nummer-4-punkt-2-ledd-1">Ikke bestått: karakteren gir uttrykk for svak eller ingen måloppnåing i faget.</article></article></li></ul></article></article><article class="legalArticle" data-lovdata-URL="LTI/forskrift/2017-02-16-194/§3-10" data-name="§3-10" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>. <span class="legalArticleTitle">Sensur</span></h3><article class="legalP" id="kapittel-3-paragraf-10-ledd-1">Sensuren skal foreligge innen tre kalenderuker såfremt det ikke er særlige grunner til dette. Særlige grunner kan for eksempel være mangel på nødvendig antall kvalifiserte sensorer som kreves for å avvikle sensuren innen den oppgitte fristen. Styret kan i slike tilfelle fastsette en lengre frist for sensur.</article></article><article class="legalArticle" data-lovdata-URL="LTI/forskrift/2017-02-16-194/§3-11" data-name="§3-11" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>. <span class="legalArticleTitle">Rett til begrunnelse</span></h3><article class="legalP" id="kapittel-3-paragraf-11-ledd-1">Studenten har rett til begrunnelse for karakterfastsetting, jf. § 8 i fagskoleloven. Krav om begrunnelse må fremsettes innen en uke etter at karakteren har blitt kunngjort. Ved muntlig eksamen eller bedømmelse av praktiske ferdigheter, må krav om begrunnelse fremsettes umiddelbart etter at karakteren har blitt meddelt.</article></article><article class="legalArticle" data-lovdata-URL="LTI/forskrift/2017-02-16-194/§3-12" data-name="§3-12" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>. <span class="legalArticleTitle">Rett til klage på karakterfastsetting</span></h3><article class="legalP" id="kapittel-3-paragraf-12-ledd-1">Studenten har rett til å klage på fastsatt eksamenskarakter. Klagen sendes skriftlig, og innen tre uker etter at eksamensresultatet har blitt kunngjort, eller fra det tidspunkt begrunnelse for karakterfastsetting har blitt mottatt, jf. fagskoleloven § 8 fjerde ledd. Klagen skal fremsettes til fagskolen.</article></article><article class="legalArticle" data-lovdata-URL="LTI/forskrift/2017-02-16-194/§3-13" data-name="§3-13" id="kapittel-3-paragraf-13"><h3 class="legalArticleHeader"><span class="legalArticleValue">§ 3-13</span>. <span class="legalArticleTitle">Ny sensur</span></h3><article class="numberedLegalP" data-numerator="1" id="kapittel-3-paragraf-13-nummer-1">1) Ved ny sensur etter klage benyttes èn eller flere sensorer, hvorav minst èn sensor må være ekstern. Det er styret som oppnevner sensorene.</article><article class="numberedLegalP" data-numerator="2" id="kapittel-3-paragraf-13-nummer-2">2) Ved ny sensur skal sensor ikke få vite opprinnelig karakter, forrige sensors begrunnelse for karakteren, eller studentens begrunnelse for klagen, jf. fagskoleloven § 8 fjerde ledd.</article></article><article class="legalArticle" data-lovdata-URL="LTI/forskrift/2017-02-16-194/§3-14" data-name="§3-14" id="kapittel-3-paragraf-14"><h3 class="legalArticleHeader"><span class="legalArticleValue">§ 3-14</span>. <span class="legalArticleTitle">Rett til å klage over formelle feil ved eksamen</span></h3><article class="numberedLegalP" data-numerator="1" id="kapittel-3-paragraf-14-nummer-1">1) Studenten har rett til å klage over formelle feil ved eksamen som kan ha hatt betydning for studentens prestasjon eller bedømmelsen av denne. Klageinstans er den lokale klagenemnda, og klagen skal fremsettes i henhold til bestemmelsene i kapittel 4 i denne forskriften.</article><article class="numberedLegalP" data-numerator="2" id="kapittel-3-paragraf-14-nummer-2">2) Dersom krav om begrunnelse eller klage på karakter er fremsatt, løper fristen fra det tidspunktet studenten har mottatt slik begrunnelse eller avgjørelse fra skolen, jf. fagskoleloven § 7 tredje ledd.</article><article class="numberedLegalP" data-numerator="3" id="kapittel-3-paragraf-14-nummer-3">3) Den lokale klagenemnda kan bestemme om det skal foretas ny sensur eller holdes ny eksamen, prøve eller lignende. I noen tilfeller vil dette medføre ny eksamen for hele klassen.</article></article><article class="legalArticle" data-lovdata-URL="LTI/forskrift/2017-02-16-194/§3-15" data-name="§3-15" id="kapittel-3-paragraf-15"><h3 class="legalArticleHeader"><span class="legalArticleValue">§ 3-15</span>. <span class="legalArticleTitle">Annullering og utestengning</span></h3><article class="numberedLegalP" data-numerator="1" id="kapittel-3-paragraf-15-nummer-1">1) Den lokale klagenemnda kan annullere resultatet av en eksamen, prøve eller annet arbeid som bedømmes, dersom det fremkommer at studenten har benyttet falske vitnemål eller dokumenter, har opptrådt uredelig, har forsettlig eller grovt uaktsomt fusket eller medvirket til fusk i forbindelse med eksamen eller prøve, jf. § 9 i fagskoleloven.</article><article class="numberedLegalP" data-numerator="2" id="kapittel-3-paragraf-15-nummer-2">2) Den lokale klagenemnda kan vedta at en student som har opptrådt som beskrevet i § 3-8 første ledd, skal fratas retten til å gå opp til eksamen i inntil ett år.</article><article class="numberedLegalP" data-numerator="3" id="kapittel-3-paragraf-15-nummer-3">3) Dersom en student forsettlig eller grovt uaktsomt har skapt fare for liv og helse, eller har opptrådt grovt usømmelig overfor studenter, ansatte, eller andre personer studenten har møtt i forbindelse med studiet, kan styret vedta at studenten skal utestenges fra all undervisning og praksis, og fratas retten til å gå opp til eksamen i inntil tre år.</article><article class="numberedLegalP" data-numerator="4" id="kapittel-3-paragraf-15-nummer-4">4) Vedtak om utestengning kan bare treffes med minst to tredels flertall i styret. Studenten har rett til å uttale seg før vedtaket treffes, og vedtaket kan påklages til nasjonalt klageorgan for fagskoleutdanning, jf. § 10 i fagskoleloven. Klagen skal fremsettes i henhold til bestemmelsene i kapittel 4 i denne forskriften.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-02-16-194/KAPITTEL_4"><h2>Kapittel 4. Klagebehandling</h2><article class="legalArticle" data-lovdata-URL="LTI/forskrift/2017-02-16-194/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Rett til å klage</span></h3><article class="legalP" id="kapittel-4-paragraf-1-ledd-1">Studentene har rett til å klage på enkeltvedtak jf. § 13 i fagskoleloven.</article></article><article class="legalArticle" data-lovdata-URL="LTI/forskrift/2017-02-16-194/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Klagefrist og formkrav</span></h3><article class="numberedLegalP" data-numerator="1" id="kapittel-4-paragraf-2-nummer-1">1) Klagefristen er tre uker regnet fra den dagen studenten ble, eller burde ha gjort seg kjent med vedtaket.</article><article class="numberedLegalP" data-numerator="2" id="kapittel-4-paragraf-2-nummer-2">2) Klagen skal være begrunnet, og fremsettes skriftlig for den fagskolen som har fattet vedtaket det klages på.</article><article class="numberedLegalP" data-numerator="3" id="kapittel-4-paragraf-2-nummer-3">3) Klage som er fremsatt etter utløpet av klagefristen skal avvises. Klagen skal likevel behandles når vilkårene i forvaltningsloven § 31 er oppfylt.</article></article><article class="legalArticle" data-lovdata-URL="LTI/forskrift/2017-02-16-194/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Lokal og nasjonal klagenemnd</span></h3><article class="numberedLegalP" data-numerator="1" id="kapittel-4-paragraf-3-nummer-1">1) Fagskolen i Møre og Romsdal skal ha en lokal klagenemnd som behandler klager over enkeltvedtak, jf. § 13 i fagskoleloven.</article><article class="numberedLegalP" data-numerator="2" id="kapittel-4-paragraf-3-nummer-2">2) Nasjonalt klageorgan for fagskoleutdanning skal behandle klager på annullering av eksamen, utestenging og bortvisning, vurdering av skikkethet og vedtak om utestengning, jf. § 9 – § 12 i fagskoleloven. Det er styret eller den lokale klagenemnda som fatter vedtak i første instans i disse sakene.</article><article class="numberedLegalP" data-numerator="3" id="kapittel-4-paragraf-3-nummer-3">3) Styret kan behandle klager på andre forhold som er relatert til studiene og studiekvaliteten.</article><article class="numberedLegalP" data-numerator="4" id="kapittel-4-paragraf-3-nummer-4">4) Prosedyrer for klagebehandling blir nærmere forklart i fagskolens reglement.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-02-16-194/KAPITTEL_5"><h2>Kapittel 5. Dokumentasjon</h2><article class="legalArticle" data-lovdata-URL="LTI/forskrift/2017-02-16-194/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Krav på vitnemål eller annen dokumentasjon</span></h3><article class="numberedLegalP" data-numerator="1" id="kapittel-5-paragraf-1-nummer-1">1) Studentene har krav på å få dokumentert fullført utdanning gjennom utstedelse av vitnemål, jf. § 5 i fagskoleloven.</article><article class="numberedLegalP" data-numerator="2" id="kapittel-5-paragraf-1-nummer-2">2) Vitnemålet skal dokumentere det overordnede læringsutbyttet til utdanningen og oppnådd kvalifikasjon i henhold til kravene for utstedelse av vitnemål.</article><article class="numberedLegalP" data-numerator="3" id="kapittel-5-paragraf-1-nummer-3">3) Alle avsluttende vurderinger og eksamenskarakterer skal fremgå av vitnemålet. Dersom kun deler av utdanningen er fullført, har studenten rett til å få dette som karakterutskrift.</article><article class="numberedLegalP" data-numerator="4" id="kapittel-5-paragraf-1-nummer-4">4) Det gis 60 fagskolepoeng for ett års bestått fagskoleutdanning på heltid. Ett års fagskoleutdanning på heltid tilsvarer normalt ti måneder.</article><article class="numberedLegalP" data-numerator="5" id="kapittel-5-paragraf-1-nummer-5">5) Det er normalt den siste fagskolen som har en student før fullført utdanningsløp, som har ansvaret for å utstede vitnemålet. Ved innpassing mellom fagskoler kan det avtales særskilte ordninger for utstedelse av vitnemål mellom de berørte fagskolene.</article><article class="numberedLegalP" data-numerator="6" id="kapittel-5-paragraf-1-nummer-6">6) Fravær føres ikke på vitnemål og kompetansebevis.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2017-02-16-194/KAPITTEL_6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2017-02-16-194/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften ble vedtatt i Fagskolestyret i Møre og Romsdal 16. februar 2017, og gjelder fra kunngjøringsdato.</article></article></section></main></body></html>