<!DOCTYPE html><html lang="no"><head><title>Vedtak etter merverdiavgiftsloven § 7-9 – søknad om dispensasjon</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-02-17-210</dd><dt class="dokid">DokumentID</dt><dd class="dokid">LTI/forskrift/2017-02-17-210</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2017-02-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58/§7-9</li><li>forskrift/2017-01-26-76</li></ul></dd><dt class="dateOfPublication">Kunngjort</dt><dd class="dateOfPublication">2017-02-23 13:50</dd><dt class="journalNumber">Journalnummer</dt><dd class="journalNumber">2017-0179</dd><dt class="titleShort">Korttittel</dt><dd class="titleShort">Vedtak etter merverdiavgiftsloven § 7-9, dispensasjon</dd><dt class="title">Tittel</dt><dd class="title">Vedtak etter merverdiavgiftsloven § 7-9 – søknad om dispensasjon</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 17. februar 2017 med hjemmel i lov 19. juni 2009 nr. 58 om merverdiavgift (merverdiavgiftsloven) § 7-9 og delegeringsvedtak 26. januar 2017 nr. 76.</dd><dt class="refid">RefID</dt><dd class="refid">forskrift/2017-02-17-210</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak etter merverdiavgiftsloven § 7-9 – søknad om dispensasjon</li></ul></dd></dl></header><main class="documentBody" data-lovdata-URL="LTI/forskrift/2017-02-17-210" id="dokument"><h1>Vedtak etter merverdiavgiftsloven § 7-9 – søknad om dispensasjon</h1><article class="legalP" id="ledd-1">Vi viser til Deres brev av 25. januar 2017 hvor De på vegne av NN søker om fritak for merverdiavgift ved innførsel av vindkraftplattformen NN med tilhørende elektrisk og mekanisk anlegg. Plattformen skal etter det opplyste importeres for bearbeiding på NN's verft i Haugesund i perioden 2020–2021 for senere å bli re-eksportert til internasjonalt farvann utenfor kysten av Tyskland.</article><article class="legalP" id="ledd-2">Det er opplyst at selve plattformen skal leveres fra en underleverandør i Dubai eller Singapore og Thailand. Ut over selve plattformen vil det bli importert HVDC-teknologi, transformatorer og kontrollsystemer til bruk på plattformen. De ulike komponentene vil bli importert til Norge i forskjellige forsendelser fra ulike land og leverandører.</article><article class="legalP" id="ledd-3">Det er antatt at bearbeidingen vil ta mer tid enn to år, jf. merverdiavgiftsloven § 7-2 annet ledd, jf. tolloven § 6-3 første ledd bokstav b og fjerde ledd, jf. tollforskriften § 6-3-3.</article><article class="legalP" id="ledd-4">Finansdepartementet har tidligere hatt en lignende søknad til behandling. Departementet fant ved vedtak av 29. november 2013 etter en samlet vurdering av flere forhold å kunne frita en vindkraftplattform og tilhørende elektrisk anlegg for innførselsmerverdiavgift.</article><article class="legalP" id="ledd-5">Departementet la i sin avgjørelse vekt på følgende forhold:<ul class="defaultList"><li data-li-identifier="-" data-name="-"><article class="listArticle" id="ledd-5-punkt-1"><article class="legalP" id="ledd-5-punkt-1-ledd-1">at det var tale om vare som ble importert til Norge for bearbeiding og som senere skulle re-eksportes</article></article></li><li data-li-identifier="-" data-name="-"><article class="listArticle" id="ledd-5-punkt-2"><article class="legalP" id="ledd-5-punkt-2-ledd-1">at det arbeid som ble utført på vindkraftplattformen i stor grad var sammenfallende med arbeid som gjøres på oljeboringsplattformer</article></article></li><li data-li-identifier="-" data-name="-"><article class="listArticle" id="ledd-5-punkt-3"><article class="legalP" id="ledd-5-punkt-3-ledd-1">at lovgiver har åpnet for en smidig avgiftshåndtering av innførsel av industrivarer for bearbeiding, se merverdiavgiftsloven § 7-2 annet ledd, jf. tolloven § 6-3</article></article></li><li data-li-identifier="-" data-name="-"><article class="listArticle" id="ledd-5-punkt-4"><article class="legalP" id="ledd-5-punkt-4-ledd-1">at den konkrete saken viste at rekkevidden av merverdiavgiftslovens fritak for innførsel av plattformer burde underlegges en fornyet vurdering</article></article></li><li data-li-identifier="-" data-name="-"><article class="listArticle" id="ledd-5-punkt-5"><article class="legalP" id="ledd-5-punkt-5-ledd-1">at departementet i statsbudsjettet for 2014, jf. Prop. LS (2013–2014) avsnitt 25, uttaler at utleie av varer over grensen i større grad bør avspeile verdien av tjenesten, og ikke tollverdien av varen og</article></article></li><li data-li-identifier="-" data-name="-"><article class="listArticle" id="ledd-5-punkt-6"><article class="legalP" id="ledd-5-punkt-6-ledd-1">at departementet vil fortsette arbeidet med sikte på å utrede mulighetene for forenklede prosedyrer ved midlertidig innførsel av varer av høyere verdi.</article></article></li></ul></article> <article class="defaultP" margin-top="true"><i>Skattedirektoratets vurdering</i></article><article class="legalP" id="ledd-6">Etter merverdiavgiftsloven § 6-11 første ledd annet punktum, jf. § 7-5 første ledd, gjelder fritaket for omsetning og innførsel av oljeboringsplattformer også driftsutstyr som leveres sammen med plattformene. I angjeldende tilfelle vil driftsutstyret bli levert av andre leverandører enn leverandøren av vindkraftplattformen. Et fritak for dette driftsutstyret synes således å ville strekke seg lenger enn det tilsvarende fritaket for oljeboringsplattformer.</article><article class="legalP" id="ledd-7">Finansdepartementet har imidlertid i sitt vedtak vektlagt også andre forhold knyttet til midlertidig innførsel av varer enn kun parallelliteten til fritaket for oljeboringsplattformene.</article><article class="legalP" id="ledd-8">Skattedirektoratet finner derfor med hjemmel i merverdiavgiftsloven § 7-9 og i samsvar med departementets tidligere avgjørelse å kunne frita NN for å beregne merverdiavgift ved innførsel av vindkraftplattformen NN med tilhørende elektrisk og mekanisk anlegg.</article></main></body></html>