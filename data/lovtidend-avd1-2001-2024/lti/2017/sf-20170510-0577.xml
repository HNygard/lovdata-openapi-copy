<!DOCTYPE html><html lang="no"><head><title>Forskrift om rekvisisjon av fast eiendom mv. for håndtering av Sivilforsvarets oppgaver</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-05-10-577</dd><dt class="dokid">DokumentID</dt><dd class="dokid">LTI/forskrift/2017-05-10-577</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-05-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-06-25-45/§25</li><li>lov/2010-06-25-45/§26</li><li>lov/2010-06-25-45/§27</li><li>forskrift/2010-06-25-943</li></ul></dd><dt class="dateOfPublication">Kunngjort</dt><dd class="dateOfPublication">2017-05-15 14:40</dd><dt class="journalNumber">Journalnummer</dt><dd class="journalNumber">2017-0430</dd><dt class="titleShort">Korttittel</dt><dd class="titleShort">Forskrift om rekvisisjon av fast eiendom mv. for håndtering av Sivilforsvarets oppgaver</dd><dt class="title">Tittel</dt><dd class="title">Forskrift om rekvisisjon av fast eiendom mv. for håndtering av Sivilforsvarets oppgaver</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Direktoratet for samfunnssikkerhet og beredskap 10. mai 2017 med hjemmel i lov 25. juni 2010 nr. 45 om kommunal beredskapsplikt, sivile beskyttelsestiltak og Sivilforsvaret (sivilbeskyttelsesloven) § 25, § 26, og § 27, jf. delegeringsvedtak 25. juni 2010 nr. 943.</dd><dt class="refid">RefID</dt><dd class="refid">forskrift/2017-05-10-577</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rekvisisjon av fast eiendom mv. for håndtering av Sivilforsvarets oppgaver<ul class="tocSubUl"><li>§ 1. Formål og virkeområde</li><li>§ 2. Spesifikasjon ved forberedende tiltak</li><li>§ 3. Rekvisisjonsmyndighet</li><li>§ 4. Grunnleggende vilkår for rekvisisjon</li><li>§ 5. Rekvisisjonens utforming</li><li>§ 6. Gjennomføring og oppfyllelse av rekvisisjon</li><li>§ 7. Erstatning for ytelser og tap som følge av rekvisisjon</li><li>§ 8. Tidspunkt for utbetaling av erstatning</li><li>§ 9. Om lokal skjønnsnemnd</li><li>§ 10. Føring av protokoll</li><li>§ 11. Melding om iverksettelse av skjønn</li><li>§ 12. Gjennomføring av skjønnsforretning</li><li>§ 13. Undersøkelse</li><li>§ 14. Opptak av bevis</li><li>§ 15. Fastsetting av erstatning</li><li>§ 16. Klage</li><li>§ 17. Fastsettelse av takster</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-05-10-577" id="dokument"><h1>Forskrift om rekvisisjon av fast eiendom mv. for håndtering av Sivilforsvarets oppgaver</h1><article class="legalArticle" data-lovdata-URL="LTI/forskrift/2017-05-10-577/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Formålet med forskriften er å gi nærmere bestemmelser om rekvisisjon av fast eiendom, løsøre og rettigheter, samt elektrisk kraft for håndtering av Sivilforsvarets oppgaver, jf. sivilbeskyttelsesloven § 4.</article><article class="legalP" id="paragraf-1-ledd-2">Forskriften får anvendelse når riket er i krig, når krig truer, når rikets selvstendighet eller sikkerhet er i fare, og ved uønskede hendelser i fredstid.</article></article><article class="legalArticle" data-lovdata-URL="LTI/forskrift/2017-05-10-577/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Spesifikasjon ved forberedende tiltak</span></h2><article class="legalP" id="paragraf-2-ledd-1">Fast eiendom eller løsøre som pekes ut som ledd i forberedende tiltak med sikte på rekvisisjon, jf. sivilbeskyttelsesloven § 26, skal spesifiseres slik at det er tydelig for eier og bruker både hva som er utpekt og i hvilket omfang.</article></article><article class="legalArticle" data-lovdata-URL="LTI/forskrift/2017-05-10-577/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rekvisisjonsmyndighet</span></h2><article class="legalP" id="paragraf-3-ledd-1">Justis- og beredskapsdepartementet er rekvirerende myndighet etter sivilbeskyttelsesloven § 25 og kan delegere myndighet gitt i eller i medhold av bestemmelsen til Direktoratet for samfunnssikkerhet og beredskap eller, dersom tidsaspektet eller situasjonen skulle tilsi det, direkte til Sivilforsvaret ved distriktssjefer.</article><article class="legalP" id="paragraf-3-ledd-2">Dersom Justis- og beredskapsdepartementet gir andre tillatelse til å kreve avståelse for håndtering av Sivilforsvarets oppgaver, jf. sivilbeskyttelsesloven § 25 tredje ledd, for eksempel kommuner, fylkeskommuner eller virksomheter, gis denne forskrift tilsvarende anvendelse.</article></article><article class="legalArticle" data-lovdata-URL="LTI/forskrift/2017-05-10-577/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Grunnleggende vilkår for rekvisisjon</span></h2><article class="legalP" id="paragraf-4-ledd-1">Rekvisisjon skal, så langt mulig, kun gjennomføres når alle andre muligheter er søkt utnyttet.</article><article class="legalP" id="paragraf-4-ledd-2">Ved rekvisisjon skal følgende ivaretas:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Den som rekvisisjonen er fremsatt overfor skal ikke lide større ulempe eller skade enn strengt nødvendig.</article></article></li><li data-li-identifier="b)" data-name="b)"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Er løsøre rekvirert, og eieren eller brukeren tilbyr annet løsøre som erstatning, skal dette mottas såfremt det er egnet for formålet.</article></article></li></ul></article></article><article class="legalArticle" data-lovdata-URL="LTI/forskrift/2017-05-10-577/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rekvisisjonens utforming</span></h2><article class="legalP" id="paragraf-5-ledd-1">Krav om avståelse skal så langt det er relevant, spesifiseres så nøyaktig som mulig når det gjelder<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">hva som rekvireres, inkludert omfang eller mengde,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">kvalitet, eventuelt med tekniske spesifikasjoner og data,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">hva som skal følge med av rettigheter, utstyr, utrustning, reservedeler og lignende,</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">rimelig frist og tidsperiode for avståelsen,</article></article></li><li data-li-identifier="e)" data-name="e)"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">sted for rekvisisjonen og</article></article></li><li data-li-identifier="f)" data-name="f)"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">annet som er påkrevet for oppfyllelse av kravet om rekvisisjon.</article></article></li></ul></article></article><article class="legalArticle" data-lovdata-URL="LTI/forskrift/2017-05-10-577/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring og oppfyllelse av rekvisisjon</span></h2><article class="legalP" id="paragraf-6-ledd-1">Den som rekvisisjonen er fremsatt overfor, plikter å sørge for at det rekvirerte blir avstått i henhold til rekvirentens krav og spesifikasjoner.</article><article class="legalP" id="paragraf-6-ledd-2">Hvis den som rekvisisjonen er fremsatt overfor, finner at rekvisisjonen overstiger egen yteevne, skal rekvirenten snarest mulig gjøres oppmerksom på dette. Den som rekvisisjonen er fremsatt overfor, plikter imidlertid å levere alt som kan skaffes til veie uten forsinkelse.</article><article class="legalP" id="paragraf-6-ledd-3">Når rekvisisjonen har blitt gjennomført, skal det ved utstedelse av skriftlig kvittering, jf. sivilbeskyttelsesloven § 25, angis hva som er avstått, tid og sted for rekvisisjonen og om rekvisisjonen er i samsvar med rekvirentens spesifikasjoner. Eventuelle avvik skal fremgå og begrunnes.</article></article><article class="legalArticle" data-lovdata-URL="LTI/forskrift/2017-05-10-577/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Erstatning for ytelser og tap som følge av rekvisisjon</span></h2><article class="legalP" id="paragraf-7-ledd-1">I mangel av minnelig overenskomst, fastsettes erstatning for avståelse etter sivilbeskyttelsesloven § 25 og tap og utgifter ved å etterkomme pålegg etter sivilbeskyttelsesloven § 26, av lokal skjønnsnemnd.</article></article><article class="legalArticle" data-lovdata-URL="LTI/forskrift/2017-05-10-577/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tidspunkt for utbetaling av erstatning</span></h2><article class="legalP" id="paragraf-8-ledd-1">Hvis ikke annet blir bestemt forfaller erstatningen til betaling så snart gjenstanden er tatt i besittelse og erstatningen er fastsatt. Skal erstatning for en løpende ytelse betales periodisk, forfaller kravet i første termin på det tidspunkt som er nevnt i foregående punktum.</article></article><article class="legalArticle" data-lovdata-URL="LTI/forskrift/2017-05-10-577/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Om lokal skjønnsnemnd</span></h2><article class="legalP" id="paragraf-9-ledd-1">Lokal skjønnsnemnd opprettes ved behov, jf. § 7 i forskriften her, og opprettholdes så lenge behovet består.</article><article class="legalP" id="paragraf-9-ledd-2">Lokal skjønnsnemnd skal ha tre medlemmer med varamedlemmer. Fylkesmannen oppnevner to av medlemmene med varamedlemmer, hvorav ett av disse medlemmene skal være leder. Det tredje medlemmet med varamedlem oppnevnes av Sivilforsvarets distriktssjef på stedet. Kriteriene i skjønnsprosessloven § 14 andre ledd, jf. lov 29. juni 1951 nr. 19 om militære rekvisisjoner § 14 andre ledd siste punktum og domstolloven § 53 første ledd siste punktum skal legges til grunn ved oppnevningen.</article><article class="legalP" id="paragraf-9-ledd-3">Hvis et skjønnsmedlem gjennom slektskap eller på annen måte står i et så nært forhold til den part det er rekvirert hos at medlemmet vil være inhabil, jf. forvaltningsloven kapittel II, skal medlemmet fratre skjønnet og varamedlem kalles inn. Hvis nemnda er i tvil om et skjønnsmedlem skal fratre, avgjøres habilitetsspørsmålet av fylkesmannen.</article><article class="legalP" id="paragraf-9-ledd-4">Skjønnsmedlemmene plikter å møte. Har et skjønnsmedlem forfall, kan det permitteres av lederen i skjønnsnemnda og varamedlem kalles inn. Dersom lederen har forfall, eller lederen er i tvil om et medlem kan meddeles permisjon, avgjør fylkesmannen spørsmålet om permisjon.</article><article class="legalP" id="paragraf-9-ledd-5">Hvis ikke annet er bestemt, skal medlemmer og varamedlemmer av skjønnsnemndene, ha samme godtgjørelse fra staten som rettsgebyrloven fastsetter for skjønnsmenn. For reiser skal godtgjørelse utbetales etter statens reiseregulativ. Utgiftene ved nemndas virksomhet bæres av staten ved Justis- og beredskapsdepartementet.</article></article><article class="legalArticle" data-lovdata-URL="LTI/forskrift/2017-05-10-577/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Føring av protokoll</span></h2><article class="legalP" id="paragraf-10-ledd-1">Lederen av skjønnsnemnda skal sørge for at det blir ført protokoll over avholdte skjønnsforretninger. I protokollen skal det innføres nødvendige opplysninger om avståelsens art, mengde og kvalitet, og erstatningens størrelse. Etter avholdt skjønn skal protokollen underskrives av samtlige skjønnsmenn, med angivelse av hvor og når skjønnet ble holdt. Leder av skjønnsnemnda skal gi den som rekvisisjonen var rettet mot en bekreftet utskrift av protokollen. Har ytelsene vært fordelt på flere leverandører, skal det gå fram av protokollen hvor mye hver enkelt har levert og hvilke beløp den enkelte er tilkjent. Protokollen skal være underskrevet av samtlige medlemmer av skjønnsnemnda og inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">sammensetningen av skjønnsnemnda,</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">tid og sted for skjønnsforretningen,</article></article></li><li data-li-identifier="c)" data-name="c)"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">partene eller deres representanter,</article></article></li><li data-li-identifier="d)" data-name="d)"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">skjønnsmedlemmenes habilitet,</article></article></li><li data-li-identifier="e)" data-name="e)"><article class="listArticle" id="paragraf-10-ledd-1-punkt-5"><article class="legalP" id="paragraf-10-ledd-1-punkt-5-ledd-1">skjønnets gjenstand og grunnlaget for kravet og eventuelt størrelsen av dette og</article></article></li><li data-li-identifier="f)" data-name="f)"><article class="listArticle" id="paragraf-10-ledd-1-punkt-6"><article class="legalP" id="paragraf-10-ledd-1-punkt-6-ledd-1">skjønnsnemndas avgjørelse.</article></article></li></ul></article></article><article class="legalArticle" data-lovdata-URL="LTI/forskrift/2017-05-10-577/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Melding om iverksettelse av skjønn</span></h2><article class="legalP" id="paragraf-11-ledd-1">Når skjønn er påkrevet, skal rekvirenten uten unødig opphold gi vedkommende skjønnsnemnd melding om dette og anmode nemnda om å avholde skjønn. Meldingen skal som hovedregel sendes fylkesmannen med mindre forholdene i krig skulle gjøre en annen fremgangsmåte nødvendig. Samtidig skal rekvirenten gi nemnda alle opplysninger som er nødvendige.</article><article class="legalP" id="paragraf-11-ledd-2">Lederen av skjønnsnemnda skal sammenkalle nemnda og fastsette tid og sted for skjønnsforretningen, dersom dette ikke er fastsatt av rekvirenten. Innkalling skal skje uten ugrunnet opphold.</article><article class="legalP" id="paragraf-11-ledd-3">Lederen av skjønnsnemnda skal sørge for at nemnda blir fulltallig ved om nødvendig å kalle inn varamedlemmer. Til grunn for skjønnet skal den det er rekvirert hos legge fram kvittering for rekvisisjonen, jf. sivilbeskyttelsesloven § 25 og den skriftlige spesifikasjonen, jf. § 5 i denne forskrift.</article></article><article class="legalArticle" data-lovdata-URL="LTI/forskrift/2017-05-10-577/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gjennomføring av skjønnsforretning</span></h2><article class="legalP" id="paragraf-12-ledd-1">Nemnda skal varsle partene om tid og sted for skjønnsforretningen. I protokollen skal partenes navn og adresse føres inn. Hvis den det er rekvirert hos, ikke møter selv, kan en annen møte som hans representant. Representanten skal legge fram en fullmakt fra parten, når nemnda krever det. Møter ingen for den part det er rekvirert hos, kan skjønn likevel holdes om nemnda finner det forsvarlig.</article></article><article class="legalArticle" data-lovdata-URL="LTI/forskrift/2017-05-10-577/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Undersøkelse</span></h2><article class="legalP" id="paragraf-13-ledd-1">Skjønnsnemnda skal i den grad det er praktisk mulig undersøke det som er gjenstand for skjønnet, enten ved fremleggelse av gjenstanden eller ved befaring på stedet.</article><article class="legalP" id="paragraf-13-ledd-2">Hvis undersøkelse ikke er mulig, skal skjønnsnemnda legge den beskrivelse som foretas ved gjennomføring av rekvisisjonen og andre opplysninger som nemnda innhenter, til grunn for skjønnet.</article><article class="legalP" id="paragraf-13-ledd-3">I protokollen skal nemnda gjøre rede for hva rekvisisjonen består i, og gi en beskrivelse av den gjenstand som er rekvirert eller skadet. Før nemnda tar opp saken til realitetsvurdering skal den kontrollere at tapet, skaden eller ytelsen omfattes av rekvisisjonen, og sammenholde beskrivelsen av skjønnets gjenstand med de rekvisisjonsdokumenter som er lagt fram. Dersom grunnlaget for erstatningskravet ikke er en rekvisisjon eller den gjenstand som er skadet ikke er rekvirert, skal nemnda avvise kravet.</article></article><article class="legalArticle" data-lovdata-URL="LTI/forskrift/2017-05-10-577/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opptak av bevis</span></h2><article class="legalP" id="paragraf-14-ledd-1">Partene har adgang til å gjøre rede for sitt syn på saken og angi kravets størrelse. Nemnda skal føre protokoll over hvilket saksforhold den finner bevist, med mindre dette allerede fremgår av beskrivelsen av skjønnets gjenstand og ytterligere utredning ikke er nødvendig. Nemnda skal innhente uttalelser fra vitner og sakkyndige i den utstrekning den finner det nødvendig.</article></article><article class="legalArticle" data-lovdata-URL="LTI/forskrift/2017-05-10-577/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Fastsetting av erstatning</span></h2><article class="legalP" id="paragraf-15-ledd-1">Skjønnsnemnda skal fastsette erstatning for ytelser, tap eller skade som følge av rekvisisjon. Ved skjønnet legges dagens alminnelige prisnivå til grunn. Er medlemmene ikke enige om erstatningsbeløpet, gjelder det beløp som får flest stemmer. Er det ikke flertall for noe beløp, gjelder det nest høyeste beløp. Skjønnsnemndas avgjørelse skal være skriftlig og begrunnes, jf. forvaltningsloven § 23 og § 24. For øvrig gjelder bestemmelsene i forvaltningsloven kapittel V så langt de passer.</article><article class="legalP" id="paragraf-15-ledd-2">Skjønnsnemnda skal forberede og avgjøre saken uten ugrunnet opphold, jf. forvaltningsloven § 11a første ledd.</article></article><article class="legalArticle" data-lovdata-URL="LTI/forskrift/2017-05-10-577/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h2><article class="legalP" id="paragraf-16-ledd-1">Skjønnsnemndas avgjørelse kan påklages av partene til Justis- og beredskapsdepartementet. Bestemmelsene i forvaltningsloven kapittel VI gjelder så langt de passer.</article></article><article class="legalArticle" data-lovdata-URL="LTI/forskrift/2017-05-10-577/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Fastsettelse av takster</span></h2><article class="legalP" id="paragraf-17-ledd-1">Ved fastsettelse av takster i medhold av sivilbeskyttelsesloven § 27 andre ledd, skal det så vidt mulig søkes oppnådd overensstemmelse mellom takster for ytelser til sivile og militære formål.</article></article><article class="legalArticle" data-lovdata-URL="LTI/forskrift/2017-05-10-577/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" id="paragraf-18-ledd-1">Denne forskriften trer i kraft straks.</article></article></main></body></html>