<!DOCTYPE html><html lang="no"><head><title>Forskrift om tilskudd til genressurstiltak – husdyr, planter og skogtrær</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-18-2236</dd><dt class="dokid">DokumentID</dt><dd class="dokid">LTI/forskrift/2017-12-18-2236</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2017-12-21 17:20</dd><dt class="journalNumber">Journalnummer</dt><dd class="journalNumber">2017-1466</dd><dt class="titleShort">Korttittel</dt><dd class="titleShort">Forskrift om tilskudd til genressurstiltak</dd><dt class="title">Tittel</dt><dd class="title">Forskrift om tilskudd til genressurstiltak – husdyr, planter og skogtrær</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet med hjemmel i lov 12. mai 1995 nr. 23 om jord (jordlova) § 18 og Stortingets budsjettvedtak 18. desember 2017 for kap. 1139, post 71.</dd><dt class="refid">RefID</dt><dd class="refid">forskrift/2017-12-18-2236</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til genressurstiltak – husdyr, planter og skogtrær<ul class="tocSubUl"><li>§ 1. Formål</li><li>§ 2. Hva tilskudd kan tildeles til</li><li>§ 3. Krav til søknad og søknadsfrist</li><li>§ 4. Vurderingskriterier</li><li>§ 5. Vilkår for utbetaling av tilskudd</li><li>§ 6. Melding om endringer</li><li>§ 7. Rapportering om måloppnåelse</li><li>§ 8. Myndighet, administrasjon, dispensasjon og klage</li><li>§ 9. Opplysningsplikt og kontroll</li><li>§ 10. Omgjøring og tilbakebetaling</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2017-12-18-2236" id="dokument"><h1>Forskrift om tilskudd til genressurstiltak – husdyr, planter og skogtrær</h1><article class="legalArticle" data-lovdata-URL="LTI/forskrift/2017-12-18-2236/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med tilskuddet er å bidra til bevaring og bærekraftig bruk av husdyr-, plante- og skogtregenetiske ressurser som har eller kan få betydning for mat og landbruk i Norge.</article></article><article class="legalArticle" data-lovdata-URL="LTI/forskrift/2017-12-18-2236/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hva tilskudd kan tildeles til</span></h2><article class="legalP" id="paragraf-2-ledd-1">Landbruksdirektoratet gir tilskudd til tiltak som bidrar til ett eller flere av følgende målsettinger:<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">bevaring av bevaringsverdige husdyrraser, kulturplanter og skogstre i Norge, herunder sikker drift, utvidelse og etablering av genbanker, klonarkiv, in-situ-bevaring, bevaringsbesetninger og andre bevaringsenheter etter inngåtte faglige samarbeidsavtaler med Norsk genressurssenter</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">bærekraftig bruk av genetiske ressurser, herunder klimatilpasning og næringsutvikling basert på genetiske ressurser</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">kartlegging, dokumentasjon, overvåking og karakterisering av genetiske ressurser</article></article></li><li data-li-identifier="-" data-name="-"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">formidling og kunnskapsutvikling om genetiske ressurser.</article></article></li></ul></article><article class="legalP" id="paragraf-2-ledd-2">Tilskudd kan gis til tidsbegrensede tiltak (prosjekter) og til drift av tiltak som er tidsubegrenset (driftstilskudd). For prosjekter kan det gis tilskudd for inntil tre år og tilskuddet kan dekke inntil 80 prosent av prosjektkostnadene. Driftstilskudd kan normalt bare gis til søker som har inngått faglig samarbeidsavtale med Norsk genressurssenter.</article></article><article class="legalArticle" data-lovdata-URL="LTI/forskrift/2017-12-18-2236/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til søknad og søknadsfrist</span></h2><article class="legalP" id="paragraf-3-ledd-1">Søknad om tilskudd skal sendes på søknadsskjema fastsatt av Landbruksdirektoratet.</article><article class="legalP" id="paragraf-3-ledd-2">Søknaden skal:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">angi søkerens navn, adresse, organisasjonsnummer og kontonummer</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">beskrive innhold i og forventede resultater av tiltaket som skal gjennomføres</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">angi beløpet det søkes om og om tilskuddet skal brukes til tidsbegrenset prosjekt eller drift</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">opplyse om andre finansieringskilder eller inntekter og egeninnsats.</article></article></li></ul></article><article class="legalP" id="paragraf-3-ledd-3">Budsjett, finansieringsplan og fremdriftsplan skal legges ved.</article><article class="legalP" id="paragraf-3-ledd-4">Dersom søknaden bygger på inngått faglig samarbeidsavtale mellom Norsk genressurssenter og søker, skal avtalen legges ved.</article><article class="legalP" id="paragraf-3-ledd-5">Landbruksdirektoratet lyser ut midlene på sine nettsider hvert år i desember. Søknadsfrist er 1. februar. Søknader som kommer inn etter at søknadsfristen er utløpt, vil bli avvist.</article><article class="legalP" id="paragraf-3-ledd-6">Søker er ansvarlig for at fullstendig søknad med relevante vedlegg kommer inn til Landbruksdirektoratet innen fristen. Ufullstendige søknader kan bli avvist.</article></article><article class="legalArticle" data-lovdata-URL="LTI/forskrift/2017-12-18-2236/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vurderingskriterier</span></h2><article class="legalP" id="paragraf-4-ledd-1">Det skal ved tildeling prioriteres tiltak som bidrar til å nå nasjonale mål og ivareta internasjonale forpliktelser. Prioriteringer og satsingsområder i de til enhver tid gjeldende handlingsplaner for bevaringsverdige husdyrraser, plantegenetiske ressurser og skogtregenetiske ressurser skal tillegges vekt.</article><article class="legalP" id="paragraf-4-ledd-2">Landbruksdirektoratet vil for øvrig prioritere tiltak som:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">er i samsvar med faglig samarbeidsavtale mellom søker og Norsk genressurssenter</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">har kostnader som står i et rimelig forhold til tiltakets mål og antatte effekt</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">inngår i målrettet og langsiktig arbeid</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">når ut til flere grupper av aktører.</article></article></li></ul></article><article class="legalP" id="paragraf-4-ledd-3">Også andre tiltak enn de som er nevnt i første og andre ledd kan prioriteres dersom de er i samsvar med Landbruks- og matdepartementets føringer jfr. tildelingsbrevet til Landbruksdirektoratet.</article></article><article class="legalArticle" data-lovdata-URL="LTI/forskrift/2017-12-18-2236/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for utbetaling av tilskudd</span></h2><article class="legalP" id="paragraf-5-ledd-1">Landbruksdirektoratet kan sette vilkår for bruk av tilskuddet, og skal underrette søker om vedtaket og vilkårene i eget vedtaksbrev jf. § 8.</article><article class="legalP" id="paragraf-5-ledd-2">Utbetaling av tilskudd skjer etter anmodning og skal være skriftlig.</article><article class="legalP" id="paragraf-5-ledd-3">Tilskudd til prosjekter utbetales etter hvert som søkeren godtgjør framdrift i gjennomføring av tiltaket. Driftstilskudd utbetales i henhold til vedtaket.</article><article class="legalP" id="paragraf-5-ledd-4">Ved anmodning om utbetaling til prosjekter må søkeren legge ved prosjektregnskap som viser budsjett og faktiske inntekter og utgifter. Regnskapet skal føres slik at det uten videre kan sammenlignes med budsjettet og finansieringsplanen som er godkjent av Landbruksdirektoratet. Dersom det anmodes om utbetaling før prosjektet er sluttført, må søkeren må samtidig opplyse om status for tiltaket og om arbeidet følger fremdriftsplanen. Minst 25 prosent av tilskuddet holdes tilbake inntil prosjektet er fullført og sluttrapport og sluttregnskap er godkjent.</article><article class="legalP" id="paragraf-5-ledd-5">Tilskuddsmottaker som ikke gjennomfører tiltaket i henhold til vilkårene i forskriften eller i vedtaksbrevet kan miste retten til tilskuddet, jf. § 10.</article></article><article class="legalArticle" data-lovdata-URL="LTI/forskrift/2017-12-18-2236/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding om endringer</span></h2><article class="legalP" id="paragraf-6-ledd-1">Tilskuddsmottaker skal så snart som mulig melde fra til Landbruksdirektoratet om forsinkelser eller endringer i prosjektet som har betydning for økonomi eller måloppnåelse. Tilskuddsmottaker skal redegjøre for og begrunne endringer, og eventuelt legge frem oppdatert prosjektbeskrivelse og budsjett. Landbruksdirektoratet skal godkjenne forsinkelser eller endringer som påvirker resultatet eller økonomien i prosjektet.</article></article><article class="legalArticle" data-lovdata-URL="LTI/forskrift/2017-12-18-2236/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering om måloppnåelse</span></h2><article class="legalP" id="paragraf-7-ledd-1">Etter at tiltaket er sluttført skal tilskuddsmottaker utarbeide sluttrapport som beskriver graden av måloppnåelse. Rapporteringsskjema fra Landbruksdirektoratet skal benyttes.</article><article class="legalP" id="paragraf-7-ledd-2">Rapporten skal sendes Landbruksdirektoratet så snart tiltaket er avsluttet, og innen fristen fastsatt i vedtaksbrevet.</article></article><article class="legalArticle" data-lovdata-URL="LTI/forskrift/2017-12-18-2236/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Myndighet, administrasjon, dispensasjon og klage</span></h2><article class="legalP" id="paragraf-8-ledd-1">Landbruksdirektoratet fatter vedtak etter denne forskriften.</article><article class="legalP" id="paragraf-8-ledd-2">Landbruksdirektoratet kan i særlige tilfeller dispensere fra reglene i § 3 femte ledd.</article><article class="legalP" id="paragraf-8-ledd-3">Vedtak kan påklages til Landbruks- og matdepartementet. Klagen skal sendes til Landbruksdirektoratet.</article></article><article class="legalArticle" data-lovdata-URL="LTI/forskrift/2017-12-18-2236/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-9-ledd-1">Den som søker om og mottar tilskudd plikter å gi opplysninger som er nødvendig for forvaltning og kontroll av ordningen.</article><article class="legalP" id="paragraf-9-ledd-2">Landbruksdirektoratet og Landbruks- og matdepartementet har rett til å innhente nødvendige opplysninger for å kontrollere at bruken av tilskuddsmidlene er i tråd med forutsetningene.</article><article class="legalP" id="paragraf-9-ledd-3">Landbruksdirektoratet kan foreta stedlig kontroll hos tilskuddsmottaker. Tilskuddsmottaker plikter å gi bistand ved kontroll.</article></article><article class="legalArticle" data-lovdata-URL="LTI/forskrift/2017-12-18-2236/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Omgjøring og tilbakebetaling</span></h2><article class="legalP" id="paragraf-10-ledd-1">Vedtak om innvilget tilskudd kan omgjøres og utbetalt tilskudd kan kreves tilbakebetalt dersom det avdekkes forhold som er i strid med denne forskriften eller det som er forutsatt ved innvilgning av tilskuddet.</article><article class="legalP" id="paragraf-10-ledd-2">For tilbakebetalingskrav kan det kreves renter når kravet ikke innfris ved forfall. Størrelsen på renten følger rentesatsen fastsatt med hjemmel i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2017-12-18-2236/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" id="paragraf-11-ledd-1">Forskriften trer i kraft 1. januar 2018.</article></article></main></body></html>