<!DOCTYPE html><html lang="no"><head><title>Forskrift om opptak og eksamen ved Fagskolen i Vestfold – FiV</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-08-1276</dd><dt class="dokid">DokumentID</dt><dd class="dokid">LTI/forskrift/2017-06-08-1276</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-06-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-06-20-56/§4</li><li>lov/2003-06-20-56/§6</li></ul></dd><dt class="dateOfPublication">Kunngjort</dt><dd class="dateOfPublication">2017-08-25 14:20</dd><dt class="lastupdated">Rettet</dt><dd class="lastupdated">2017-08-28 (§ 6-2 femte ledd)</dd><dt class="journalNumber">Journalnummer</dt><dd class="journalNumber">2017-0895</dd><dt class="titleShort">Korttittel</dt><dd class="titleShort">Forskrift om opptak og eksamen ved FiV</dd><dt class="title">Tittel</dt><dd class="title">Forskrift om opptak og eksamen ved Fagskolen i Vestfold – FiV</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Fagskolen i Vestfold 8. juni 2017 med hjemmel i lov 20. juni 2003 nr. 56 om fagskoleutdanning (fagskoleloven) § 4 andre ledd og § 6 femte ledd.</dd><dt class="refid">RefID</dt><dd class="refid">forskrift/2017-06-08-1276</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak og eksamen ved Fagskolen i Vestfold – FiV<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1-1. Virkeområde</li><li>§ 1-2. Forholdet til annen lovgivning</li><li>§ 1-3. Definisjoner</li></ul></li><li>Kapittel 2. Opptak<ul class="tocSubUl"><li>§ 2-1. Opptakskrav for heltids- og deltidsstudier</li><li>§ 2-2. Rangering ved opptak</li><li>§ 2-3. Søknad</li><li>§ 2-4. Innpassing og fritak</li></ul></li><li>Kapittel 3. Eksamen og vurdering<ul class="tocSubUl"><li>§ 3-1. Karakterskala</li><li>§ 3-2. Rett til å gå opp til eksamen</li><li>§ 3-3. Eksamen under særlige vilkår</li><li>§ 3-3. Annullering av eksamen</li></ul></li><li>Kapittel 4. Dokumentasjon<ul class="tocSubUl"><li>§ 4-1. Vitnemål</li><li>§ 4-2. Kompetansebevis</li><li>§ 4-3. Diploma/vitnemål maritime fordypninger</li></ul></li><li>Kapittel 5. Utestenging og bortvisning</li><li>Kapittel 6. Klage<ul class="tocSubUl"><li>§ 6-1. Klage ved karakterfastsetting</li><li>§ 6-2. Klage på enkeltvedtak</li><li>§ 6-3. Klagenemnd</li></ul></li><li>Kapittel 7. Ikrafttredelse og opphevelse<ul class="tocSubUl"><li>§ 7-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-08-1276" id="dokument"><h1>Forskrift om opptak og eksamen ved Fagskolen i Vestfold – FiV</h1><section class="section" data-name="kap1" id="kapittel-1" data-lovdata-URL="LTI/forskrift/2017-06-08-1276/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2017-06-08-1276/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder for alle søkere og studenter ved Fagskolen i Vestfold.</article></article><article class="legalArticle" data-lovdata-URL="LTI/forskrift/2017-06-08-1276/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forholdet til annen lovgivning</span></h3><article class="legalP" id="kapittel-1-paragraf-2-ledd-1">Strider denne forskriften mot lov og/eller forskrifter gitt av lovgiver eller NOKUT, gjelder lovens og forskriftenes bestemmelser.</article></article><article class="legalArticle" data-lovdata-URL="LTI/forskrift/2017-06-08-1276/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1"><i>Arbeidskrav:</i> Obligatoriske krav som i henhold til emneplanen må være godkjent for at studenten kan skal få vurdering i emnet.</article><article class="legalP" id="kapittel-1-paragraf-3-ledd-2"><i>Emne:</i> Minste studiepoenggivende enhet som inngår i et studieprogram eller emnegruppe.</article><article class="legalP" id="kapittel-1-paragraf-3-ledd-3"><i>Læringsutbytte:</i> Beskrivelse av kunnskaper, ferdigheter og generell kompetanse studenten har tilegnet seg etter fullført emne eller studieprogram.</article><article class="legalP" id="kapittel-1-paragraf-3-ledd-4"><i>Nasjonal plan:</i> Plan der det er fastsatt nasjonale rammer for et studieprogram.</article><article class="legalP" id="kapittel-1-paragraf-3-ledd-5"><i>Sensurvedtak:</i> Bedømmelse av studentens kunnskaper, ferdigheter og generelle kompetanse.</article><article class="legalP" id="kapittel-1-paragraf-3-ledd-6"><i>Studieplan:</i> Plan for gjennomføring av et studieprogram, avtalt mellom fagskolen og den enkelte student. Planen inneholder bestemmelser om fagskolens forpliktelser overfor studenten, og studentens forpliktelser overfor skolen og medstudenter.</article><article class="legalP" id="kapittel-1-paragraf-3-ledd-7"><i>Vurdering:</i> Bedømmelse av studentens kunnskaper, ferdigheter og generelle kompetanse i et emne som omfatter alle vurderingsformer som gir grunnlag for fastsettelse av karakter i emnet.</article><article class="legalP" id="kapittel-1-paragraf-3-ledd-8"><i>Innpassing:</i> Benyttes når første studieår er gjennomført ved en annen fagskole og utdanningen ønskes gjennomført andre studieår ved Fagskolen i Vestfold.</article><article class="legalP" id="kapittel-1-paragraf-3-ledd-9"><i>Fritak:</i> Fritak benyttes når en student har gjennomført studier med tilsvarende innhold ved en annen utdanningsinstitusjon.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-06-08-1276/KAPITTEL_2"><h2>Kapittel 2. Opptak</h2><article class="legalArticle" data-lovdata-URL="LTI/forskrift/2017-06-08-1276/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptakskrav for heltids- og deltidsstudier</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Fullført og bestått videregående opplæring, med fagbrev eller vitnemål for yrkeskompetanse. Hvilke fagbrev eller yrkeskompetanser som gir rett til opptak på den enkelte fordypning er ført opp i studieplanene for den enkelte fordypning og på skolens nettsider. Dersom studenten kan dokumentere at han/hun skal gjennomføre fagprøve etter opptaksfristen, kan studenten tildeles plass. Studenten mister plassen hvis han/hun stryker på fagprøven eller ikke fullfører fagprøven. Fagprøven må være gjennomført innen 1. oktober i opptaksåret.</article><article class="numberedLegalP" data-numerator="2" id="kapittel-2-paragraf-1-nummer-2">(2) Fem årsverk relevant praksis og realkompetanse tilsvarende Vg2/Vg3-nivå innen relevante studieprogram innenfor VGO. Realkompetansen skal vurderes i forhold til § 2-1 pkt. 1 med tilhørende oversikt over fagbrev vist i studieplanen for den enkelte fordypning. Realkompetansevurdering foretas av skolen. Søknad om realkompetansevurdering sendes til Fagskolen i Vestfold som foretar vurderingen og fatter vedtak i saken.</article><article class="numberedLegalP" data-numerator="3" id="kapittel-2-paragraf-1-nummer-3">(3) Søkere med fullført videregående opplæring fra de andre nordiske landene er kvalifiserte for opptak når den videregående opplæringen i de respektive landene gir generelt opptaksgrunnlag til tertiærutdanning tilsvarende norsk fagskoleutdanning og at fagbrev fra hjemlandet tilsvarer norsk fagbrev med samme faglige krav og som gir rett til opptak til den enkelte fordypning vist i den enkelte studieplan. Søkere fra Nordiske land får sin kompetanse realkompetansevurdert av skolen. Søkere utenfor Norden må dokumentere opplæring og praksis ved autorisert translatør og ha bestått eller ha likeverdig realkompetanse tilsvarende Vg2/Vg3 innen relevante yrkesfaglige studieprogram. Søkere med utdanning utenfor Norden må få sin kompetanse realkompetansevurdert av skolen iht. § 2-1 pkt 2 i denne forskrift. Søkere må ha kunnskaper i Norsk tilsvarende Test for høyere nivå.</article></article><article class="legalArticle" data-lovdata-URL="LTI/forskrift/2017-06-08-1276/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Rangering ved opptak</span></h3><article class="legalP" id="kapittel-2-paragraf-2-ledd-1"><table><thead><tr><th data-text-align="left" data-vertical-align="top"><i>Beskrivelse</i></th><th data-text-align="left" data-vertical-align="top"><i>Poeng</i></th></tr></thead><tbody><tr><td data-text-align="left" data-vertical-align="top">Fullført og bestått videregående opplæring med fag/svennebrev</td><td data-text-align="left" data-vertical-align="top">100 poeng</td></tr><tr><td data-text-align="left" data-vertical-align="top">Minst 5 års relevant praksis uten fagbrev, og med realkompetanse i felles allmenne fag</td><td data-text-align="left" data-vertical-align="top">100 poeng</td></tr><tr><td data-text-align="left" data-vertical-align="top">Praksis/fartstid utover det generelle grunnlag for opptak</td><td data-text-align="left" data-vertical-align="top">1 poeng per md.</td></tr><tr><td data-text-align="left" data-vertical-align="top">Fagprøve med «bestått meget godt»</td><td data-text-align="left" data-vertical-align="top">25 poeng</td></tr><tr><td data-text-align="left" data-vertical-align="top">Fagprøve i annet fag utover det generelle opptakskrav inkl. praksistid</td><td data-text-align="left" data-vertical-align="top">50 poeng</td></tr><tr><td data-text-align="left" data-vertical-align="top">Det gis gjennomsnittlig karakterpoeng av karakterene i alle fag på Vg2 og tverrfaglig eksamen</td><td data-text-align="left" data-vertical-align="top">Multipliseres med 10</td></tr></tbody></table></article><article class="legalP" id="kapittel-2-paragraf-2-ledd-2">Den med høyest poengsum rangeres først. Ved lik poengsum skal det kjønn som er underrepresentert i det yrket eller den profesjon opplæringen skal føre fram til, kvoteres.</article><article class="legalP" id="kapittel-2-paragraf-2-ledd-3">Opptakskriterier for fagskoleutdanning m/poengberegning finnes på skolens nettsider.</article></article><article class="legalArticle" data-lovdata-URL="LTI/forskrift/2017-06-08-1276/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Søknad</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Søknader til fordypninger via Nasjonalt opptakskontor har ordinær søknadsfrist 15. april. Søknad sendes Nasjonalt opptakskontor for fagskolen, som også koordinerer opptaket. Dokumentasjonen sendes Fagskolen i Vestfold som vurderer/godkjenner søkerens kompetanse, poengberegner denne og er formelt ansvarlig for opptaket. Etter ordinær søknadsfrist sendes søknaden direkte til skolen med fortløpende inntak for søkere som tilfredsstiller opptakskriteriene. Det er avdelingsleder for den enkelte fordypning som foretar opptak.</article><article class="numberedLegalP" data-numerator="2" id="kapittel-2-paragraf-3-nummer-2">(2) Søknader til fordypninger med lokal utlysning har søknadsfrist 15. april hvis ikke annet er oppgitt i utlysningen. Søknad sendes Fagskolen i Vestfold sammen med dokumentasjonen. Skolen vurderer/godkjenner søkerens kompetanse, poengberegner denne og er formelt ansvarlig for opptaket. Etter ordinær søknadsfrist sendes søknaden direkte til skolen med fortløpende inntak for søkere som tilfredsstiller opptakskriteriene. Det er avdelingsleder for den enkelte fordypning som foretar opptak.</article><article class="numberedLegalP" data-numerator="3" id="kapittel-2-paragraf-3-nummer-3">(3) En student kan maksimalt søke tre ganger om opptak til samme studium ved Fagskolen i Vestfold hvis studiet tidligere har vært påbegynt.</article></article><article class="legalArticle" data-lovdata-URL="LTI/forskrift/2017-06-08-1276/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Innpassing og fritak</span></h3><article class="legalP" data-text-size="small" id="kapittel-2-paragraf-4-ledd-1">For innpassing og fritak vises det til forskrift om fagskoleutdanning.</article><article class="numberedLegalP" data-numerator="1" id="kapittel-2-paragraf-4-nummer-1">(1) <i>Innpassing.</i> Ved overflytting fra annen fagskole må et eventuelt opptak vurderes særskilt. Det er da en forutsetning at avgiverskolen har fulgt samme gjennomføringsplan for utdanningen som Fagskolen i Vestfold. Skolen kan godkjenne emner som er avsluttet med karakter som skal være bestått og skal framkomme på karakterutskrift for den enkelte fordypning. For at skolen skal kunne utstede vitnemål må minst 30 fagskolepoeng inngå i beregningsgrunnlaget fra Fagskolen i Vestfold. Det er Fagskolen i Vestfold som er ansvarlig for å utstede vitnemål når utdanningen fullføres ved Fagskolen i Vestfold. 60 fagskolepoeng er fulltidsstudium over ett år. Fagskolen i Vestfold vil kontrollere avgiverskoles studieplaner med læringsutbyttebeskrivelser og sammenligne disse med Fagskolen i Vestfold sine studieplaner med læringsutbyttebeskrivelser.</article><article class="numberedLegalP" data-numerator="2" id="kapittel-2-paragraf-4-nummer-2">(2) <i>Fritak.</i> En student kan søke fritak for emner gjennomført ved andre utdanningsinstitusjoner når dette emnet tilsvare emnets innhold med læringsutbyttebeskrivelser ved Fagskolen i Vestfold. Ved fritak i et emne påføres det vitnemålet fra Fagskolen i Vestfold som fritak med henvisning til annet vitnemål eller karakterutskrift.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-06-08-1276/KAPITTEL_3"><h2>Kapittel 3. Eksamen og vurdering</h2><article class="legalP" data-text-size="small" id="kapittel-3-ledd-1">Det vises til lov om fagskoleutdanning § 6 avsluttende vurdering, eksamen og sensur og til § 7 klage på formelle feil ved eksamen.</article><article class="legalArticle" data-lovdata-URL="LTI/forskrift/2017-06-08-1276/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Karakterskala</span></h3><article class="legalP" id="kapittel-3-paragraf-1-ledd-1"><table><thead><tr><th data-text-align="left" data-vertical-align="top"><i>Symbol</i></th><th data-text-align="left" data-vertical-align="top"><i>Betegnelse</i></th><th data-text-align="left" data-vertical-align="top"><i>Generell, ikke fagspesifikk beskrivelse av vurderingskriterier</i></th></tr></thead><tbody><tr><td data-text-align="left" data-vertical-align="top">A</td><td data-text-align="left" data-vertical-align="top">Fremragende</td><td data-text-align="left" data-vertical-align="top">Fremragende prestasjon som klart utmerker seg.<br />Studenten viser svært god vurderingsevne og stor grad av selvstendighet.</td></tr><tr><td data-text-align="left" data-vertical-align="top">B</td><td data-text-align="left" data-vertical-align="top">Meget god</td><td data-text-align="left" data-vertical-align="top">Meget god prestasjon.<br />Studenten viser meget god vurderingsevne og selvstendighet.</td></tr><tr><td data-text-align="left" data-vertical-align="top">C</td><td data-text-align="left" data-vertical-align="top">God</td><td data-text-align="left" data-vertical-align="top">Jevnt god prestasjon som er tilfredsstillende på de fleste områder.<br />Studenten viser god vurderingsevne og selvstendighet på de viktigste områdene.</td></tr><tr><td data-text-align="left" data-vertical-align="top">D</td><td data-text-align="left" data-vertical-align="top">Nokså god</td><td data-text-align="left" data-vertical-align="top">En akseptabel prestasjon med noen vesentlige mangler.<br />Studenten viser en viss grad av vurderingsevne og selvstendighet.</td></tr><tr><td data-text-align="left" data-vertical-align="top">E</td><td data-text-align="left" data-vertical-align="top">Tilstrekkelig</td><td data-text-align="left" data-vertical-align="top">Prestasjonen tilfredsstiller minimumskravene, men heller ikke mer.<br />Studenten viser liten vurderingsevne og selvstendighet.</td></tr><tr><td data-text-align="left" data-vertical-align="top">F</td><td data-text-align="left" data-vertical-align="top">Ikke bestått</td><td data-text-align="left" data-vertical-align="top">Prestasjon som ikke tilfredsstiller de faglige minimumskravene.<br />Studenten viser både manglende vurderingsevne og selvstendighet.</td></tr></tbody></table></article><article class="legalP" id="kapittel-3-paragraf-1-ledd-2">I den enkelte studieplan går det fram hvordan sluttvurdering fastsettes i det enkelte emnet. Karakterskala A til F eller bestått/ikke bestått benyttes som vurdering og går frem av studieplanen.</article></article><article class="legalArticle" data-lovdata-URL="LTI/forskrift/2017-06-08-1276/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Rett til å gå opp til eksamen</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) En student har rett til å fremstille seg til eksamen når alle arbeidskrav eller et minimum av antall arbeidskrav iht. studieplanen i hvert enkelt emne er gjennomført/innlevert og godkjent</article><article class="numberedLegalP" data-numerator="2" id="kapittel-3-paragraf-2-nummer-2">(2) En student har rett til å fremstille seg tre ganger til eksamen i samme emne.</article><article class="numberedLegalP" data-numerator="3" id="kapittel-3-paragraf-2-nummer-3">(3) For ikke bestått praksis, gis det det adgang til å ta praksisperioden en gang til, hvis ikke annet er bestemt i studieplanen.</article><article class="numberedLegalP" data-numerator="4" id="kapittel-3-paragraf-2-nummer-4">(4) Styret oppnevner sensor ved eksamen, prøve, bedømmelse av oppgave eller annet arbeid når resultatet inngår på vitnemålet eller innregnes i karakter for utdanningen.</article><article class="numberedLegalP" data-numerator="5" id="kapittel-3-paragraf-2-nummer-5">(5) Sensuren skal foreligge innen tre uker hvis ikke særlige grunner gjør det nødvendig å bruke mer tid. Styret selv kan gjøre unntak for enkelteksamener og kan fastsette en lengre frist når det ikke er mulig å skaffe det antall kvalifiserte sensorer som er nødvendig for å avvikle sensuren på tre uker.</article><article class="numberedLegalP" data-numerator="6" id="kapittel-3-paragraf-2-nummer-6">(6) Ved ny sensur etter § 7 og § 8 i lov om fagskoleutdanning benyttes én eller flere sensorer som oppnevnes av styret. Minst én sensor skal være ekstern. Endring kan gjøres både til gunst og ugunst for klager. Hvis den endelige karakteren er fastsatt på grunnlag av både skriftlig og muntlig prøve og karakteren endres etter ny sensur av den skriftlige delen av eksamenen, holdes ny muntlig prøve til fastsetting av endelig karakter.</article><article class="numberedLegalP" data-numerator="7" id="kapittel-3-paragraf-2-nummer-7">(7) Studenten har rett til å få en begrunnelse for karakterfastsettingen. Ved muntlig eksamen eller bedømmelse av praktiske ferdigheter må krav om slik begrunnelse fremsettes umiddelbart etter at karakteren er meddelt. Hvis karakteren kunngjøres elektronisk og studenten kan kreve begrunnelse på tilsvarende måte, må krav om begrunnelse fremsettes innen én uke fra karakteren blir kunngjort. Ved annen type kunngjøring må krav om begrunnelse fremsettes innen én uke fra studenten fikk kjennskap til karakteren, men likevel ikke mer enn tre uker fra karakteren ble kunngjort.</article><article class="numberedLegalP" data-numerator="8" id="kapittel-3-paragraf-2-nummer-8">(8) Begrunnelsen skal være gitt innen to uker etter at studenten har bedt om dette. Dersom begrunnelsen ikke kan gis innen to uker, skal studenten varsles om dette og samtidig få oppgitt når begrunnelsen kan ventes. I begrunnelsen skal det gjøres rede for de generelle prinsippene som er lagt til grunn for bedømmelsen og for bedømmelsen av studentens prestasjon. Begrunnelsen kan gis muntlig eller skriftlig.</article><article class="numberedLegalP" data-numerator="9" id="kapittel-3-paragraf-2-nummer-9">(9) Hvis det er gitt skriftlige retningslinjer for bedømmelsen, skal disse være tilgjengelige for studentene etter at karakteren er fastsatt.</article><article class="numberedLegalP" data-numerator="10" id="kapittel-3-paragraf-2-nummer-10">(10) Seks uker før eksamensgjennomføring starter skal det foreligge en plan på hvilke dager selve eksamen skal gjennomføres, hvilke tidspunkt for oppmøte og start av selve eksamen samt lengde på eksamen. I studieplanen og som orientering i selve eksamensoppgaven skal vurderingskriterier, hjelpemidler og annen nødvendig informasjon være gitt ved skriftlig eksamen. Ved muntlig eksamen skal de være gitt i studieplanen.</article><article class="numberedLegalP" data-numerator="11" id="kapittel-3-paragraf-2-nummer-11">(11) Studenter som er tatt opp til en utdanning blir automatisk oppmeldt til eksamen. Hvis en student skal melde seg opp til ny eksamen må en gjøre det innen 15. januar for eksamener i vårsemesteret og 15. september for eksamener i høstsemesteret. For maritime fag er oppmeldingsfristen 15. januar og 1. august.</article><article class="numberedLegalP" data-numerator="12" id="kapittel-3-paragraf-2-nummer-12">(12) En student kan beholde studieplassen i 50&#xa0;% tid utover normert studietid. Det kan etter søknad fra studenten gjøres unntak fra denne bestemmelsen, og det kan avtales et nytt utdanningsløp tilpasset studenten. Det skal være dokumentert velferdsgrunn eller sykdom som skal legges til grunn for en at en student skal beholde studieplassen utover 50&#xa0;% av normert tid.</article><article class="numberedLegalP" data-numerator="13" id="kapittel-3-paragraf-2-nummer-13">(13) Når en student ikke fullfører studiet eller et emne innen normert studietid, og det i mellomtiden er gjort vesentlige endringer i studieplan, gjelder retten til å fullføre etter den opprinnelige planen i tre år etter at endringen ble gjort gjeldende. Studenter som trekker seg etter angitt frist og som ikke har gyldig grunn, regnes for å ha framstilt seg til eksamen. Gyldig grunn er sykdom eller velferdsgrunner og skal være dokumentert. Slik dokumentasjon skal leveres/være poststemplet så raskt som mulig, senest tre uker etter at eksamen ble avholdt.</article></article><article class="legalArticle" data-lovdata-URL="LTI/forskrift/2017-06-08-1276/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Eksamen under særlige vilkår</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Studenter som av medisinske eller andre grunner har behov for spesiell tilrettelegging ved den praktiske gjennomføringen av eksamen, må framsette søknad om dette innen oppmeldingsfristen for eksamen. Dersom det oppstår akutte behov, kan det gjøres unntak fra søknadsfristen. Søknad om tilrettelegging sendes studiekoordinator som fatter vedtak på bakgrunn av vedlagt dokumentasjon.</article><article class="numberedLegalP" data-numerator="2" id="kapittel-3-paragraf-3-nummer-2">(2) Søknaden må inneholde dokumentasjon fra sakkyndig instans (f.eks. lege, logoped, psykolog) og beskrivelse av behovet for særordning i eksamenssituasjonen. Det skal normalt søkes for hver eksamensperiode, men dersom grunnlaget for særordningen er av permanent karakter, kan det gjøres unntak fra dette.</article><article class="numberedLegalP" data-numerator="3" id="kapittel-3-paragraf-3-nummer-3">(3) Særordninger kan være spesiell fysisk tilrettelegging, bruk av særskilte hjelpemidler og/eller utvidet tid til eksamen, eller i spesielle tilfeller alternativ eksamensform. (Særordninger kan f.eks. være eget eksamenslokale, bruk av PC, skrivehjelp, muntlig eksamen i stedet for skriftlig, høytlesing av oppgaven, høytlesing av besvarelsen for korrektur, innlesing av besvarelsen med digital lagring, spesialstol, spesialbord, ekstra pauser med mulighet for å hvile, ammepauser). Dette punktet gjelder ikke maritime fag.</article><article class="numberedLegalP" data-numerator="4" id="kapittel-3-paragraf-3-nummer-4">(4) Sjøfartsdirektoratet har gitt egne retningslinjer for særordninger ved eksamen for maritime fag. Ved skriftlig eksamen med tilsyn kan det gis utvidet tid med inntil 25&#xa0;% av normal eksamenstid, maksimalt 1 time. Særordninger skal være slik at eksamensprestasjonen vurderes etter vanlige faglige kriterier.</article><article class="numberedLegalP" data-numerator="5" id="kapittel-3-paragraf-3-nummer-5">(5) Studenter med lese-/skrivevansker, eller studenter med annet morsmål enn norsk, kan etter eget ønske få lagt ved eksamensbesvarelsen en anonymisert attest som stadfester dette. Dette punktet gjelder ikke for maritime fag.</article></article><article class="legalArticle" data-lovdata-URL="LTI/forskrift/2017-06-08-1276/§3-3" data-name="§3-3" id="kapittel-3-paragraf-4"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Annullering av eksamen</span></h3><article class="legalP" data-text-size="small" id="kapittel-3-paragraf-4-ledd-1">Det vises til lov om fagskoleutdanning § 9 Annullering av eksamen m.m.</article><article class="numberedLegalP" data-numerator="1" id="kapittel-3-paragraf-4-nummer-1">(1) Klagenemnden ved Fagskolen i Vestfold kan annullere resultatet av en eksamen, prøve eller annet arbeid som bedømmes med karakter som en student har fått adgang til å avlegge ved å benytte et falsk vitnemål, andre falske dokumenter eller annen form for uredelig opptreden. Det samme gjelder for godkjenningen av et emne som en student på et tilsvarende urettmessig grunnlag har fått adgang til å delta i. Den lokale klagenemnden kan også annullere resultatet av en eksamen, prøve eller lignende og godkjenningen av et emne dersom en student forsettlig eller grovt uaktsomt har fusket, eller forsettlig har forsøkt å fuske, i forbindelse med eksamenen, prøven eller lignende eller under gjennomføringen av emnet.</article><article class="numberedLegalP" data-numerator="2" id="kapittel-3-paragraf-4-nummer-2">(2) Klagenemnden ved Fagskolen i Vestfold kan annullere fritak for eller innpassing av utdanning og kompetanse som en student har fått ved å benytte et falsk vitnemål, andre falske dokumenter eller annen form for uredelig opptreden.</article><article class="numberedLegalP" data-numerator="3" id="kapittel-3-paragraf-4-nummer-3">(3) Vedtak om annullering etter første og annet ledd kan påklages av studenten til nasjonalt klageorgan for fagskoleutdanning.</article><article class="numberedLegalP" data-numerator="4" id="kapittel-3-paragraf-4-nummer-4">(4) Adgangen til annullering foreldes ikke.</article><article class="numberedLegalP" data-numerator="5" id="kapittel-3-paragraf-4-nummer-5">(5) Etter at det foreligger vedtak om annullering, skal eventuelle vitnemål eller karakterutskrifter leveres tilbake til fagskolen. Et endelig vedtak om annullering etter første eller annet ledd utgjør et særlig tvangsgrunnlag etter tvangsfullbyrdelsesloven kapittel 13.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-06-08-1276/KAPITTEL_4"><h2>Kapittel 4. Dokumentasjon</h2><article class="legalArticle" data-lovdata-URL="LTI/forskrift/2017-06-08-1276/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Vitnemål</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Studenter som fullfører og består en utdanning skal få utstedt vitnemål. Fagskolen i Vestfold kan kun utstede vitnemål for utdanninger gjennomført ved skolen eller når deler av utdanningen er tatt ved en annen fagskole og skolen har gjennomført utdanningen etter samme nasjonale planer og skolens studieplaner med læringsutbyttebeskrivelser er sammenfallende. For at Fagskolen i Vestfold skal utstede vitnemål må utdanningen avsluttes ved Fagskolen i Vestfold og minimum 30 fagskolepoeng skal være gjennomført ved Fagskolen i Vestfold.</article><article class="numberedLegalP" data-numerator="2" id="kapittel-4-paragraf-1-nummer-2">(2) Vitnemålet skal omfatte de emner som inngår i utdanningen og det skal påføres emnenes omfang som fagskolepoeng og de karakterene som er oppnådd.</article><article class="numberedLegalP" data-numerator="3" id="kapittel-4-paragraf-1-nummer-3">(3) På vitnemålet beskrives emnene og overordnede læringsutbyttebeskrivelser iht. NKR-nivået og kvalifikasjonen som er oppnådd. Det skilles mellom fagskole 1 på nivå 5 for studier med normert tid på inntil ett år og fagskole 2 på nivå 5 for studier med normert tid to år.</article><article class="numberedLegalP" data-numerator="4" id="kapittel-4-paragraf-1-nummer-4">(4) På vitnemålet for teknisk fagskole skal fagretning, fordypning og tittel med beskrivelse av innholdet på hovedprosjektet fremgå.</article><article class="numberedLegalP" data-numerator="5" id="kapittel-4-paragraf-1-nummer-5">(5) På vitnemål for helsefag skal fagretning, fordypning og tittel med beskrivelse av innholdet i fordypningsoppgaven fremgå.</article></article><article class="legalArticle" data-lovdata-URL="LTI/forskrift/2017-06-08-1276/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Kompetansebevis</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) For deltidsstudenter utstedes det emnebevis/kompetansebevis etter hvert fullført emne, der mål, læringsutbytte og innhold beskrives i samsvar med studieplan.</article><article class="numberedLegalP" data-numerator="2" id="kapittel-4-paragraf-2-nummer-2">(2) Når en student avslutter sin utdanning uten å fullføre alle emner eller ikke består alle emner utstedes det kompetansebevis.</article></article><article class="legalArticle" data-lovdata-URL="LTI/forskrift/2017-06-08-1276/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Diploma/vitnemål maritime fordypninger</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Diploma/vitnemål fra maritim fagskole er utarbeidet etter retningslinjer for internasjonale sertifikater.</article><article class="numberedLegalP" data-numerator="2" id="kapittel-4-paragraf-3-nummer-2">(2) Resultater for maritime studenter rapporteres i nasjonal database for kontroll av Sjøfartsdirektoratet når de skal skrive ut sertifikater. Studentenes resultater innrapporteres ikke før de har bestått alle emner.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-06-08-1276/KAPITTEL_5"><h2>Kapittel 5. Utestenging og bortvisning</h2><article class="legalP" data-text-size="small" id="kapittel-5-ledd-1">Det vises til lov om fagskoleutdanning § 10 Utestenging og bortvisning.</article><article class="numberedLegalP" data-numerator="1" id="kapittel-5-nummer-1">(1) En student som tross skriftlig advarsel fra fagskolen, gjentatte ganger opptrer på en måte som virker grovt forstyrrende for medstudenters arbeid, eller for virksomheten ved fagskolen ellers, kan etter vedtak i klagenemnden bortvises fra fagskolen i inntil ett år. Hvis en student på tross av skriftlig advarsel fra fagskolen ikke etterkommer et vedtak om bortvisning, kan styret vedta å utestenge studenten fra utdanningen i inntil ett år.</article><article class="numberedLegalP" data-numerator="2" id="kapittel-5-nummer-2">(2) Klagenemnden ved Fagskolen i Vestfold kan vedta at en student som har skapt fare for liv eller helse for, eller har opptrådt grovt usømmelig overfor, noen som studenten har møtt i forbindelse med undervisning eller praksisopplæring, skal utestenges fra fagskoleutdanning med klinisk undervisning og praksisstudier og fratas retten til å gå opp til eksamen i slik utdanning ved fagskolen i inntil tre år. Det samme gjelder dersom en student har brutt lovfestet taushetsplikt.</article><article class="numberedLegalP" data-numerator="3" id="kapittel-5-nummer-3">(3) Klagenemnden ved Fagskolen i Vestfold kan vedta at en student som har benyttet et falsk vitnemål, andre falske dokumenter eller annen form for uredelig opptreden som nevnt i fagskoleloven § 9 første og annet ledd, eller som har fusket eller forsøkt å fuske som nevnt i fagskoleloven § 9 første ledd tredje punktum, skal utestenges fra all utdanning ved fagskolen og fratas retten til å gå opp til eksamen ved fagskolen i inntil ett år. Tilsvarende gjelder for en student som forsettlig har medvirket.</article><article class="numberedLegalP" data-numerator="4" id="kapittel-5-nummer-4">(4) Et vedtak om å bortvise eller utestenge en student kan bare treffes med minst to tredels flertall i den lokale klagenemnden. En student har rett til å uttale seg før det treffes vedtak i en sak om bortvisning og utestenging. Vedtaket kan påklages til nasjonalt klageorgan for fagskoleutdanning.</article></section><section class="section" data-name="kap6" id="kapittel-6" data-lovdata-URL="LTI/forskrift/2017-06-08-1276/KAPITTEL_6"><h2>Kapittel 6. Klage</h2><article class="legalP" id="kapittel-6-ledd-1">Det vises til lov om fagskoleutdanning § 13. For klager etter § 7 i lov om fagskoleutdanning og andre klager på enkeltvedtak som ikke er regulert i lov om fagskoleutdanning, fatter ledelsen ved skolen vedtak i førsteinstans og klagenemnd for Fagskolen i Vestfold i andre instans.</article><article class="legalP" id="kapittel-6-ledd-2">Klager etter § 9, § 10, § 11 og § 12 i lov om fagskoleutdanning kan klages til klagenemnden ved Fagskolen i Vestfold som behandler saken i førsteinstans. Klagenemnden er vedtaksfør når leder eller vara for leder og to andre medlemmer er til stede.</article><article class="legalP" id="kapittel-6-ledd-3">Nasjonalt klageorgan for fagskoler er andreinstans i saker etter § 9, § 10, § 11 og § 12. Rett til begrunnelse og klage over karakterfastsetting sendes ny ekstern sensur, som er endelig.</article><article class="legalArticle" data-lovdata-URL="LTI/forskrift/2017-06-08-1276/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Klage ved karakterfastsetting</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Klage ved løpende vurdering i et emne. Studenten skal fortløpende klage på vurdering av separat prøve, oppgave eller annet arbeid som bedømmes med karakter eller bestått ikke bestått. Klagen skal være skriftlig og ny vurdering skal begrunnes.</article><article class="numberedLegalP" data-numerator="2" id="kapittel-6-paragraf-1-nummer-2">(2) En student kan også klage på sluttvurdering når den bygger på vurdering gitt av separate prøver, oppgaver eller annet arbeid som bedømmes med karakter eller bestått ikke bestått. Klagen skal være skriftlig og ny vurdering skal begrunnes.</article><article class="numberedLegalP" data-numerator="3" id="kapittel-6-paragraf-1-nummer-3">(3) Klage ved eksamenskarakter. Klagen sendes annen fagskole for ny ekstern sensur. Vurdering av klagesensur kan ikke påklages og den skal skriftlig begrunnes.</article></article><article class="legalArticle" data-lovdata-URL="LTI/forskrift/2017-06-08-1276/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Klage på enkeltvedtak</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Bestemmelser som gjelder enkeltvedtak i dette reglement etter forvaltningsloven § 2b kan påklages etter lovens § 28 og § 29. Klagefristen er iht. forvaltningsloven tre uker etter at søkeren har mottatt skriftlig beskjed. Alle vedtak som er til ugunst for klageren skal være begrunnet. Det skal alltid følge en begrunnelse ved en behandling av en klage. Krav om begrunnelse gjelder fra behandling i førsteinstans og fra behandling i andre instans. Mangler det begrunnelse fra en eller begge instansene kan klageren be om en slik begrunnelse innenfor tidsfristen på tre uker. Da stoppes klagefristen og begynner på nytt når studenten har mottatt begrunnelsen. En ubegrunnet behandling i første og eller andre instans krever ny behandling av klagen. Klagefristen på tre uker gjelder fra det tidspunktet begrunnelsen er gitt.</article><article class="numberedLegalP" data-numerator="2" id="kapittel-6-paragraf-2-nummer-2">(2) En klage sendes skolen ved rektor i riktig utfylt stand vist i § 6-2 (5). Skolens ledelse behandler klagen som førsteinstans etter innstilling fra avdelingsleder/studiekoordinator eller Skolens klagenemnd se kap. 6 innledende tekst i denne forskrift. Skolens ledelse/klagenemnd avgjør og begrunner sin vurdering. Hvis det ikke gis medhold på klagen sendes den til skolens klagenemnd som andre instans eller til nasjonalt klageorgan for fagskoleutdanning, se kap. 6 innledende tekst i denne forskrift. Klagenemnden skal begrunne sin vurdering. Avgjørelse i klagenemnden som andreinstans er endelig. Saksgangen i en klagesak følger § 33 i forvaltningsloven. Alle vedtak som er til ugunst for klageren skal være begrunnet. Er de ikke begrunnet, kan klageren sende saken tilbake til skolen § 6-2 (1) i denne forskrift.</article><article class="numberedLegalP" data-numerator="3" id="kapittel-6-paragraf-2-nummer-3">(3) Klage og klagebehandling etter fagskoleloven § 7, § 9, § 10, § 11 og § 12 skal være skriftlig fra alle parter som behandler klagen og dette skal arkiveres i skolens arkivsystem. Klagenemndens begrunnelse skal følge svaret på klagen.</article><article class="numberedLegalP" data-numerator="4" id="kapittel-6-paragraf-2-nummer-4">(4) Første- og andreinstans som behandler en klage må tilfredsstille habilitetskrav gitt i instruks for klagebehandling.</article><article class="numberedLegalP" data-numerator="5" id="kapittel-6-paragraf-2-nummer-5">(5) Klage framsatt av én student eller én studentgruppe skal behandles som enkeltvedtak etter lov om fagskoleutdanning og etter denne forskrift.<p class="leddfortsettelse">Den som klager skal fylle ut:</p><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-nummer-5-punkt-1"><article class="legalP" id="kapittel-6-paragraf-2-nummer-5-punkt-1-ledd-1">hvem som klager (navn, adresse og klasse)</article></article></li><li data-li-identifier="-" data-name="-"><article class="listArticle" id="kapittel-6-paragraf-2-nummer-5-punkt-2"><article class="legalP" id="kapittel-6-paragraf-2-nummer-5-punkt-2-ledd-1">det vedtak det klages over</article></article></li><li data-li-identifier="-" data-name="-"><article class="listArticle" id="kapittel-6-paragraf-2-nummer-5-punkt-3"><article class="legalP" id="kapittel-6-paragraf-2-nummer-5-punkt-3-ledd-1">hva klagen gjelder</article></article></li><li data-li-identifier="-" data-name="-"><article class="listArticle" id="kapittel-6-paragraf-2-nummer-5-punkt-4"><article class="legalP" id="kapittel-6-paragraf-2-nummer-5-punkt-4-ledd-1">dato og underskrift.</article></article></li></ul><p class="leddfortsettelse">Klagen sendes skolens postmottak: fagskolen@vfk.no eller via postadressen: Fagskolen i Vestfold, postboks 365, 3193 Horten. Klagen skal arkiveres i skolens arkivsystem.</p></article></article><article class="legalArticle" data-lovdata-URL="LTI/forskrift/2017-06-08-1276/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Klagenemnd</span></h3><article class="numberedLegalP" data-numerator="1" id="kapittel-6-paragraf-3-nummer-1">(1) Klagenemnden oppnevnes av styret og har fem medlemmer med personlige varamedlemmer. Nemnden består av:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-3-nummer-1-punkt-1"><article class="legalP" id="kapittel-6-paragraf-3-nummer-1-punkt-1-ledd-1">Lederen og varamedlemmet for lederen fyller de lovbestemte kravene for lagdommere.</article></article></li><li data-li-identifier="-" data-name="-"><article class="listArticle" id="kapittel-6-paragraf-3-nummer-1-punkt-2"><article class="legalP" id="kapittel-6-paragraf-3-nummer-1-punkt-2-ledd-1">To studentrepresentanter med personlige vararepresentanter fra skolen.</article></article></li><li data-li-identifier="-" data-name="-"><article class="listArticle" id="kapittel-6-paragraf-3-nummer-1-punkt-3"><article class="legalP" id="kapittel-6-paragraf-3-nummer-1-punkt-3-ledd-1">To representanter fra to andre fagskoler med en personlig vararepresentanter.</article></article></li></ul></article><article class="numberedLegalP" data-numerator="2" id="kapittel-6-paragraf-3-nummer-2">(2) Klagenemndas medlemmer utenom studentrådsrepresentantene med vara velges for fire år av gangen. Studentrådsrepresentantene med vara velges for ett år av gangen. Medlemmene honoreres etter fylkeskommunens møtesatser for politikere.</article><article class="numberedLegalP" data-numerator="3" id="kapittel-6-paragraf-3-nummer-3">(3) Klagenemnden behandler alle enkeltvedtaksaker. Det gjelder iht. lov om fagskoleutdanning og iht. denne forskrift. Vedtak i klagenemnden kan ikke påklages.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2017-06-08-1276/KAPITTEL_7"><h2>Kapittel 7. Ikrafttredelse og opphevelse</h2><article class="legalArticle" data-lovdata-URL="LTI/forskrift/2017-06-08-1276/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Ikrafttredelse</span></h3><article class="numberedLegalP" data-numerator="1" id="kapittel-7-paragraf-1-nummer-1">(1) Denne forskriften trer i kraft fra 9. juni 2017.</article><article class="numberedLegalP" data-numerator="2" id="kapittel-7-paragraf-1-nummer-2">(2) Samtidig oppheves reglement ved Fagskolen i Vestfold gjeldende fra 14. september 2016.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend. Lovtidend-redaksjonens anm.</article></footer></article></section></main></body></html>