<!DOCTYPE html><html lang="no"><head><title>Forskrift om fornøyelsesinnretninger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-21-907</dd><dt class="dokid">DokumentID</dt><dd class="dokid">LTI/forskrift/2017-06-21-907</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2017-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-05-15-339</li><li>forskrift/2011-12-20-1495</li><li>forskrift/2011-12-20-1496</li><li>forskrift/2011-12-20-1514</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2017-05-22-30/§4</li><li>forskrift/2017-05-22-634</li></ul></dd><dt class="dateOfPublication">Kunngjort</dt><dd class="dateOfPublication">2017-06-23 14:15</dd><dt class="journalNumber">Journalnummer</dt><dd class="journalNumber">2017-0713</dd><dt class="titleShort">Korttittel</dt><dd class="titleShort">Forskrift om fornøyelsesinnretninger</dd><dt class="title">Tittel</dt><dd class="title">Forskrift om fornøyelsesinnretninger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Statens jernbanetilsyn 21. juni 2017 med hjemmel i lov 22. mai 2017 nr. 30 om fornøyelsesinnretninger (tivoliloven) § 4 annet ledd jf. delegeringsvedtak 22. mai 2017 nr. 634.</dd><dt class="refid">RefID</dt><dd class="refid">forskrift/2017-06-21-907</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fornøyelsesinnretninger<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 1-3. Definisjoner</li><li>§ 1-4. Myndighetene</li></ul></li><li>Kapittel 2. Generelle krav til virksomheten<ul class="tocSubUl"><li>§ 2-1. Ansvaret for virksomheten</li><li>§ 2-2. Driftstillatelse og varsel ved endringer av betydning for driftstillatelsen</li><li>§ 2-3. Søknad om driftstillatelse</li><li>§ 2-4. Forsikringsplikt</li><li>§ 2-5. Varslingsplikt om ulykke og alvorlig hendelse</li><li>§ 2-6. Rapporteringsplikt om ulykke, alvorlig hendelse og hendelse</li><li>§ 2-7. Årsrapport</li><li>§ 2-8. Forbud mot overdragelse o.l.</li><li>§ 2-9. Krav om sikkerhetsstyringssystem</li><li>§ 2-10. Krav til sikkerhetsstyringssystem</li><li>§ 2-11. Utleie av fornøyelsesinnretning</li><li>§ 2-12. Akseptabelt sikkerhetsnivå</li><li>§ 2-13. Krav om årlig bruk av uavhengig inspeksjonsorgan</li></ul></li><li>Kapittel 3. Krav til drift, driftskontroller og vedlikehold<ul class="tocSubUl"><li>§ 3-1. Generelle krav til driftspersonellet</li><li>§ 3-2. Driftsleder</li><li>§ 3-3. Bemanningskrav for fornøyelsesinnretning</li><li>§ 3-4. Driftspersonellets oppgaver</li><li>§ 3-5. Driftskontroll</li><li>§ 3-6. Vedlikehold</li><li>§ 3-7. Skilting</li></ul></li><li>Kapittel 4. Felles krav til utførelse<ul class="tocSubUl"><li>§ 4-1. Krav til konstruksjon</li><li>§ 4-2. Oppføring</li><li>§ 4-3. Montering og demontering</li></ul></li><li>Kapittel 5. Tilleggskrav til utleiegokart<ul class="tocSubUl"><li>§ 5-1. Virkeområde</li><li>§ 5-2. Krav til bane og kjøretøy</li><li>§ 5-3. Personlig verneutstyr</li><li>§ 5-4. Bemanningskrav</li><li>§ 5-5. Signalering</li></ul></li><li>Kapittel 6. Andre bestemmelser<ul class="tocSubUl"><li>§ 6-1. Tilsyn og håndhevelse</li><li>§ 6-2. Klage</li><li>§ 6-3. Overgangsbestemmelser</li><li>§ 6-4. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-21-907" id="dokument"><h1>Forskrift om fornøyelsesinnretninger</h1><section class="section" data-name="kap1" id="kapittel-1" data-lovdata-URL="LTI/forskrift/2017-06-21-907/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2017-06-21-907/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriften skal sikre at fornøyelsesinnretninger blir anlagt, bygget, drevet, vedlikeholdt og fjernet slik at innretningen ikke fører til skade på person, eiendom eller miljø.</article></article><article class="legalArticle" data-lovdata-URL="LTI/forskrift/2017-06-21-907/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder den som tilbyr fornøyelsesinnretning til bruk for publikum.</article><article class="legalP" id="kapittel-1-paragraf-2-ledd-2">Forskriften gjelder fornøyelsesinnretning som er definert i tivoliloven § 3.</article><article class="legalP" id="kapittel-1-paragraf-2-ledd-3">Forskriften gjelder ikke den del av fornøyelsesinnretning som faller inn under plan- og bygningslovgivningen.</article></article><article class="legalArticle" data-lovdata-URL="LTI/forskrift/2017-06-21-907/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>fornøyelsesinnretning:</i> installasjon til bruk for fornøyelsesformål som innebærer risiko og som stiller minimale krav til ferdigheter og hvor brukerne enten bringes i bevegelse eller situasjoner hvor de helt eller delvis ikke har kontroll over egen bevegelse, eller begge deler.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>virksomhet:</i> foretak, enkeltpersonforetak eller forvaltningsorgan som har driftstillatelse for en eller flere fornøyelsesinnretninger.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>driftstillatelse:</i> tillatelse til å drive en fornøyelsesinnretning, jf. tivoliloven § 6.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>driftsleder:</i> leder for driften av fornøyelsesinnretning.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>ulykke:</i> uønsket eller plutselig hendelse eller en bestemt rekke slike hendelser som fører til død eller alvorlig personskade, betydelige materielle skader på eiendom eller på miljø, og alle andre lignende ulykker.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>alvorlig hendelse:</i> uønsket hendelse som under andre omstendigheter kunne ha ført til en ulykke.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>hendelse:</i> enhver annen uønsket hendelse enn en ulykke, som har sammenheng med driften og som innvirker på driftssikkerheten.</article></article></li></ul></article></article><article class="legalArticle" data-lovdata-URL="LTI/forskrift/2017-06-21-907/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Myndighetene</span></h3><article class="legalP" id="kapittel-1-paragraf-4-ledd-1">Statens jernbanetilsyn er tilsynsmyndighet i henhold til tivoliloven kapittel 4.</article><article class="legalP" id="kapittel-1-paragraf-4-ledd-2">Statens jernbanetilsyn utsteder driftstillatelse for fornøyelsesinnretninger. Slik tillatelse erstatter ikke plikten til å innhente tillatelse fra andre myndigheter.</article><article class="legalP" id="kapittel-1-paragraf-4-ledd-3">Statens jernbanetilsyn kan i særlige tilfeller gjøre unntak fra denne forskriften.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-06-21-907/KAPITTEL_2"><h2>Kapittel 2. Generelle krav til virksomheten</h2><article class="legalArticle" data-lovdata-URL="LTI/forskrift/2017-06-21-907/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Ansvaret for virksomheten</span></h3><article class="legalP" id="kapittel-2-paragraf-1-ledd-1">Virksomheten har ansvaret for sikker montering, drift, vedlikehold og kontroll på risiko for fornøyelsesinnretningen.</article></article><article class="legalArticle" data-lovdata-URL="LTI/forskrift/2017-06-21-907/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Driftstillatelse og varsel ved endringer av betydning for driftstillatelsen</span></h3><article class="legalP" id="kapittel-2-paragraf-2-ledd-1">Drift av fornøyelsesinnretning krever driftstillatelse. Statens jernbanetilsyn gir driftstillatelse etter at søker har godtgjort at alle tekniske og driftsmessige krav er oppfylt.</article><article class="legalP" id="kapittel-2-paragraf-2-ledd-2">Flytting av ikke-mobile fornøyelsesinnretninger krever ny driftstillatelse. Ved andre endringer av fornøyelsesinnretninger, skal dette meldes skriftlig til Statens jernbanetilsyn som skal vurdere om endringen er av en slik art at det er nødvendig å søke om ny driftstillatelse.</article><article class="legalP" id="kapittel-2-paragraf-2-ledd-3">Innretningen skal være merket med innretningsnummer fra Statens jernbanetilsyn.</article></article><article class="legalArticle" data-lovdata-URL="LTI/forskrift/2017-06-21-907/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Søknad om driftstillatelse</span></h3><article class="legalP" id="kapittel-2-paragraf-3-ledd-1">Søknad om driftstillatelse sendes Statens jernbanetilsyn på fastsatt skjema.</article><article class="legalP" id="kapittel-2-paragraf-3-ledd-2">Søknad om driftstillatelse avgjøres snarest mulig og senest fire uker etter den dato da alle nødvendige opplysninger er fremlagt for Statens jernbanetilsyn.</article></article><article class="legalArticle" data-lovdata-URL="LTI/forskrift/2017-06-21-907/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Forsikringsplikt</span></h3><article class="legalP" id="kapittel-2-paragraf-4-ledd-1">Virksomheten skal være forsikret og ha sikkerhetsstillelse for erstatningsansvar som kan oppstå på grunn av fornøyelsesinnretningen. Ved manglende sikkerhetsstillelse skal Statens jernbanetilsyn tilbakekalle driftstillatelsen. Forsikringsavtale kan inngås for hver fornøyelsesinnretning, eller samlet for virksomhetens fornøyelsesinnretninger.</article><article class="legalP" id="kapittel-2-paragraf-4-ledd-2">Ved beregning av forsikringsdekningens og sikkerhetsstillelsens størrelse skal det legges vekt på det skadepotensiale innretningen representerer.</article><article class="legalP" id="kapittel-2-paragraf-4-ledd-3">Forsikringsselskapet hvor fornøyelsesinnretningen er forsikret skal varsle Statens jernbanetilsyn om bortfall av sikkerhetsstillelse.</article></article><article class="legalArticle" data-lovdata-URL="LTI/forskrift/2017-06-21-907/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Varslingsplikt om ulykke og alvorlig hendelse</span></h3><article class="legalP" id="kapittel-2-paragraf-5-ledd-1">Hvis det skjer en ulykke med ikke ubetydelig personskade skal virksomheten straks varsle politiet. Varsel skal skje muntlig.</article><article class="legalP" id="kapittel-2-paragraf-5-ledd-2">Hvis det skjer en ulykke eller alvorlig hendelse skal virksomheten også varsle tilsynsmyndigheten.</article></article><article class="legalArticle" data-lovdata-URL="LTI/forskrift/2017-06-21-907/§2-6" data-name="§2-6" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Rapporteringsplikt om ulykke, alvorlig hendelse og hendelse</span></h3><article class="legalP" id="kapittel-2-paragraf-6-ledd-1">Virksomheten skal rapportere skriftlig til Statens jernbanetilsyn om ulykke og alvorlig hendelse. Rapporten skal sendes Statens jernbanetilsyn så snart som mulig og senest innen 72 timer. Hendelse skal rapporteres til Statens jernbanetilsyn innen 8 dager. Rapportering kan skje elektronisk.</article><article class="legalP" id="kapittel-2-paragraf-6-ledd-2">Rapportering skal skje på skjema fastsatt av Statens jernbanetilsyn.</article></article><article class="legalArticle" data-lovdata-URL="LTI/forskrift/2017-06-21-907/§2-7" data-name="§2-7" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Årsrapport</span></h3><article class="legalP" id="kapittel-2-paragraf-7-ledd-1">Statens jernbanetilsyn kan kreve at virksomheter sender inn en årlig rapport om forhold som har betydning for sikkerheten. Statens jernbanetilsyn fastsetter krav til innhold i rapporten og setter frister for innsending.</article></article><article class="legalArticle" data-lovdata-URL="LTI/forskrift/2017-06-21-907/§2-8" data-name="§2-8" id="kapittel-2-paragraf-8"><h3 class="legalArticleHeader"><span class="legalArticleValue">§ 2-8</span>. <span class="legalArticleTitle">Forbud mot overdragelse o.l.</span></h3><article class="legalP" id="kapittel-2-paragraf-8-ledd-1">Driftstillatelse kan ikke overdras, herunder leies, leases, lånes eller på andre måter overlates til andre.</article></article><article class="legalArticle" data-lovdata-URL="LTI/forskrift/2017-06-21-907/§2-9" data-name="§2-9" id="kapittel-2-paragraf-9"><h3 class="legalArticleHeader"><span class="legalArticleValue">§ 2-9</span>. <span class="legalArticleTitle">Krav om sikkerhetsstyringssystem</span></h3><article class="legalP" id="kapittel-2-paragraf-9-ledd-1">Virksomheten skal ha et sikkerhetsstyringssystem. Formålet med sikkerhetsstyringssystemet skal være å styre virksomheten for å kunne drive sikkert.</article></article><article class="legalArticle" data-lovdata-URL="LTI/forskrift/2017-06-21-907/§2-10" data-name="§2-10" id="kapittel-2-paragraf-10"><h3 class="legalArticleHeader"><span class="legalArticleValue">§ 2-10</span>. <span class="legalArticleTitle">Krav til sikkerhetsstyringssystem</span></h3><article class="legalP" id="kapittel-2-paragraf-10-ledd-1">Sikkerhetsstyringssystemet skal være dokumentert, og kjent av alle som har oppgaver av sikkerhetsmessig karakter i virksomheten. Dokumentasjonen skal være på norsk, svensk eller dansk. For personell som ikke behersker norsk, svensk eller dansk skal relevante deler av dokumentasjonen oversettes til språk personellet behersker.</article><article class="legalP" id="kapittel-2-paragraf-10-ledd-2">Sikkerhetsstyringssystemet skal være tilpasset arten og omfanget av den aktuelle virksomheten, og skal inneholde de bestemmelser som er nødvendige for å ha kontroll med risikoer forbundet med virksomheten.</article><article class="legalP" id="kapittel-2-paragraf-10-ledd-3">Sikkerhetsstyringssystemet skal minst omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-10-ledd-3-punkt-1"><article class="legalP" id="kapittel-2-paragraf-10-ledd-3-punkt-1-ledd-1">Bestemmelser om hvordan sikkerhetsmessig risiko forbundet med driften av virksomheten skal identifiseres og følges opp.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-10-ledd-3-punkt-2"><article class="legalP" id="kapittel-2-paragraf-10-ledd-3-punkt-2-ledd-1">Bestemmelser om kontroll, drift og vedlikehold som sikrer tilfredsstillende sikkerhet.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-10-ledd-3-punkt-3"><article class="legalP" id="kapittel-2-paragraf-10-ledd-3-punkt-3-ledd-1">Krav til kompetanse for personell som har oppgaver som kan påvirke sikkerheten, herunder krav til førstehjelp og redningspersonell.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-10-ledd-3-punkt-4"><article class="legalP" id="kapittel-2-paragraf-10-ledd-3-punkt-4-ledd-1">Beskrivelse av hvordan ansvar og myndighet er fordelt i virksomhetens organisasjon, herunder instrukser for driftsleder og annet operativt personell.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-10-ledd-3-punkt-5"><article class="legalP" id="kapittel-2-paragraf-10-ledd-3-punkt-5-ledd-1">Dokumentasjon som tydelig identifiserer den enkelte innretning og inneholder oversikt over tekniske data og driftsdata, historikk, journaler over alle reparasjoner, ombygginger, undersøkelser, prøvinger og kontroller og detaljerte rapporter fra disse. Videre skal dokumentasjonen inneholde utdrag av konstruksjonsunderlag som gir informasjon om identifisering, og inspeksjon utført av uavhengige tredjepart. Dokumentasjonen skal være tilgjengelig ved drift.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-10-ledd-3-punkt-6"><article class="legalP" id="kapittel-2-paragraf-10-ledd-3-punkt-6-ledd-1">Beredskapsplan for nødsituasjoner. Planen skal minst inneholde: <ul class="defaultList"><li data-li-identifier="i." data-name="i."><article class="listArticle" id="kapittel-2-paragraf-10-ledd-3-punkt-6-ledd-1-punkt-1"><article class="legalP" id="kapittel-2-paragraf-10-ledd-3-punkt-6-ledd-1-punkt-1-ledd-1">Varslingsliste (intern og ekstern).</article></article></li><li data-li-identifier="ii." data-name="ii."><article class="listArticle" id="kapittel-2-paragraf-10-ledd-3-punkt-6-ledd-1-punkt-2"><article class="legalP" id="kapittel-2-paragraf-10-ledd-3-punkt-6-ledd-1-punkt-2-ledd-1">Oversikt over utstyr for førstehjelp og redning, og plassering av dette.</article></article></li><li data-li-identifier="iii." data-name="iii."><article class="listArticle" id="kapittel-2-paragraf-10-ledd-3-punkt-6-ledd-1-punkt-3"><article class="legalP" id="kapittel-2-paragraf-10-ledd-3-punkt-6-ledd-1-punkt-3-ledd-1">For innretninger hvor det er relevant skal det foreligge detaljert redningsplan og rutiner for planlegging og gjennomføring av regelmessige redningsøvelser med etterfølgende evaluering og oppfølging.</article></article></li></ul></article></article></li><li data-li-identifier="g)" data-name="g)"><article class="listArticle" id="kapittel-2-paragraf-10-ledd-3-punkt-7"><article class="legalP" id="kapittel-2-paragraf-10-ledd-3-punkt-7-ledd-1">For innretninger hvor det er relevant skal det foreligge utstyr for evakuering eller nedfiring av passasjerer innen rimelig tid.</article></article></li><li data-li-identifier="h)" data-name="h)"><article class="listArticle" id="kapittel-2-paragraf-10-ledd-3-punkt-8"><article class="legalP" id="kapittel-2-paragraf-10-ledd-3-punkt-8-ledd-1">Rutiner for registrering og oppfølging av ulykke, alvorlig hendelse og hendelse. Rutinene skal omfatte umiddelbare tiltak for å redusere virkningene av ulykken eller hendelsen, samt undersøke årsak og fastsette tiltak for å hindre gjentakelse.</article></article></li></ul></article></article><article class="legalArticle" data-lovdata-URL="LTI/forskrift/2017-06-21-907/§2-11" data-name="§2-11" id="kapittel-2-paragraf-11"><h3 class="legalArticleHeader"><span class="legalArticleValue">§ 2-11</span>. <span class="legalArticleTitle">Utleie av fornøyelsesinnretning</span></h3><article class="legalP" id="kapittel-2-paragraf-11-ledd-1">Virksomhet som leier ut fornøyelsesinnretning plikter å sikre at leietaker er kjent med innholdet i sikkerhetsstyringssystemet for den aktuelle innretningen. Ved ulykke plikter leietaker å varsle slik det følger av § 2-5.</article><article class="legalP" id="kapittel-2-paragraf-11-ledd-2">Virksomhet som leier ut fornøyelsesinnretning plikter å gi leietaker tilstrekkelig opplæring om montering, drift og vedlikehold.</article></article><article class="legalArticle" data-lovdata-URL="LTI/forskrift/2017-06-21-907/§2-12" data-name="§2-12" id="kapittel-2-paragraf-12"><h3 class="legalArticleHeader"><span class="legalArticleValue">§ 2-12</span>. <span class="legalArticleTitle">Akseptabelt sikkerhetsnivå</span></h3><article class="legalP" id="kapittel-2-paragraf-12-ledd-1">Fornøyelsesinnretning som er konstruert og drives i overensstemmelse med anerkjent standard vil anses å ha akseptabel sikkerhet, med mindre forskriften inneholder strengere bestemmelser. Hvis en fornøyelsesinnretning har risikoaspekter som ikke er inkludert i anerkjente standarder, må disse vurderes særskilt. En slik vurdering skal dokumenteres. Risikovurderinger skal gjennomføres etter anerkjent standard.</article><article class="legalP" id="kapittel-2-paragraf-12-ledd-2">Ved kombinasjoner av deler av anerkjente standarder skal det dokumenteres at det oppnås et akseptabelt sikkerhetsnivå.</article><article class="legalP" id="kapittel-2-paragraf-12-ledd-3">Kravene til sikkerhet kan også oppfylles om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-12-ledd-3-punkt-1"><article class="legalP" id="kapittel-2-paragraf-12-ledd-3-punkt-1-ledd-1">virksomheten kan dokumentere at innretningen holder et tilsvarende sikkerhetsnivå som i anerkjent standard, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-12-ledd-3-punkt-2"><article class="legalP" id="kapittel-2-paragraf-12-ledd-3-punkt-2-ledd-1">innretningen tidligere har blitt ansett for å ha akseptabel sikkerhet, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-12-ledd-3-punkt-3"><article class="legalP" id="kapittel-2-paragraf-12-ledd-3-punkt-3-ledd-1">innretningen tilfredsstiller kravene i utkast til internasjonal standard.</article></article></li></ul></article><article class="legalP" id="kapittel-2-paragraf-12-ledd-4">Statens jernbanetilsyn kan kreve at virksomheten benytter og bekoster uavhengig organ til verifisering av om nødvendig sikkerhet er ivaretatt. Statens jernbanetilsyn kan kreve at et uavhengig organ skal være akkreditert.</article></article><article class="legalArticle" data-lovdata-URL="LTI/forskrift/2017-06-21-907/§2-13" data-name="§2-13" id="kapittel-2-paragraf-13"><h3 class="legalArticleHeader"><span class="legalArticleValue">§ 2-13</span>. <span class="legalArticleTitle">Krav om årlig bruk av uavhengig inspeksjonsorgan</span></h3><article class="legalP" id="kapittel-2-paragraf-13-ledd-1">Virksomheten skal årlig benytte og bekoste uavhengig inspeksjonsorgan for teknisk kontroll av fornøyelsesinnretning. Statens jernbanetilsyn kan kreve at inspeksjonsorganet skal være akkreditert.</article><article class="legalP" id="kapittel-2-paragraf-13-ledd-2">For oppblåsbare innretninger er det ikke krav om at inspeksjonsorganet skal være uavhengig.</article><article class="legalP" id="kapittel-2-paragraf-13-ledd-3">Inspeksjonen skal omfatte hele innretningen med tilleggsutstyr. Intervallene mellom inspeksjonene skal maksimum være som fastsatt i gjeldende standard eller av leverandør om disse er kortere.</article><article class="legalP" id="kapittel-2-paragraf-13-ledd-4">Framgangsmåte og innhold i en teknisk kontroll skal følge reglene i relevant standard.</article><article class="legalP" id="kapittel-2-paragraf-13-ledd-5">Statens jernbanetilsyn kan gjøre unntak fra kravet om inspeksjon.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-06-21-907/KAPITTEL_3"><h2>Kapittel 3. Krav til drift, driftskontroller og vedlikehold</h2><article class="legalArticle" data-lovdata-URL="LTI/forskrift/2017-06-21-907/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle krav til driftspersonellet</span></h3><article class="legalP" id="kapittel-3-paragraf-1-ledd-1">Driftspersonellet skal ha nødvendige kunnskaper, ferdigheter, erfaring og personlige egenskaper for de oppgaver som skal utføres. Personell som utfører arbeid som medfører kommunikasjon med brukere eller som må sette seg inn i virksomhetens sikkerhetsstyringssystem skal ha tilstrekkelige språkkunnskaper.</article><article class="legalP" id="kapittel-3-paragraf-1-ledd-2">Dersom ikke annet er uttrykkelig bestemt i denne forskriften må driftspersonell være minst 18 år.</article></article><article class="legalArticle" data-lovdata-URL="LTI/forskrift/2017-06-21-907/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Driftsleder</span></h3><article class="legalP" id="kapittel-3-paragraf-2-ledd-1">Virksomheten skal ha driftsleder. Driftsleder må være minst 20 år. Statens jernbanetilsyn skal trekke tilbake driftstillatelsen dersom virksomheten ikke lenger har driftsleder.</article><article class="legalP" id="kapittel-3-paragraf-2-ledd-2">Ved skifte av driftsleder plikter virksomheten å sende skriftlig melding til Statens jernbanetilsyn om skiftet, navn på ny driftsleder og tidspunkt for iverksettelse av skiftet.</article><article class="legalP" id="kapittel-3-paragraf-2-ledd-3">Driftslederen skal være faglig kvalifisert og ha de nødvendige personlige egenskaper og erfaring som er nødvendig for den daglige drift og vedlikehold. Statens jernbanetilsyn kan fastsette krav til sertifisering av driftsleder. Krav til opplæring, eksamen, erfaring og egenskaper for å oppnå sertifisering fastsettes av Statens jernbanetilsyn.</article><article class="legalP" id="kapittel-3-paragraf-2-ledd-4">Driftsleder skal gis myndighet til å treffe tiltak som er nødvendig for å gjennomføre forsvarlig drift og vedlikehold. Driftsleder plikter å stanse drift av fornøyelsesinnretning dersom sikkerhetsmessige hensyn tilsier det.</article></article><article class="legalArticle" data-lovdata-URL="LTI/forskrift/2017-06-21-907/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Bemanningskrav for fornøyelsesinnretning</span></h3><article class="legalP" id="kapittel-3-paragraf-3-ledd-1">Den enkelte innretning skal ha tilstrekkelig antall kvalifisert driftspersonell til stede. Driftspersonellet skal være over 18 år. For enkle fornøyelsesinnretninger er aldersgrensen 16 år.</article></article><article class="legalArticle" data-lovdata-URL="LTI/forskrift/2017-06-21-907/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Driftspersonellets oppgaver</span></h3><article class="legalP" id="kapittel-3-paragraf-4-ledd-1">Driftspersonellet skal sørge for at innretningen drives på en sikker måte. Dersom farlige situasjoner oppstår skal driftspersonellet stanse innretningen eller på annen måte gripe inn for å hindre skade.</article></article><article class="legalArticle" data-lovdata-URL="LTI/forskrift/2017-06-21-907/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Driftskontroll</span></h3><article class="legalP" id="kapittel-3-paragraf-5-ledd-1">Før en innretning tas i bruk for publikum, skal det føres nødvendig kontroll med at den er i driftssikker stand og at alle sikkerhetsfunksjoner virker som de skal.</article><article class="legalP" id="kapittel-3-paragraf-5-ledd-2">Det skal føres kontroll av innretningen under drift.</article><article class="legalP" id="kapittel-3-paragraf-5-ledd-3">Når driften er avsluttet skal det kontrolleres at alle brukere har forlatt innretningen.</article><article class="legalP" id="kapittel-3-paragraf-5-ledd-4">Innretningen skal være avlåst når den ikke er i bruk. Dersom innretningen ikke kan avlåses skal det være tydelig skiltet at innretningen er stengt.</article><article class="legalP" id="kapittel-3-paragraf-5-ledd-5">Ved ulykker, alvorlige hendelser eller annen uforutsett driftsstans, skal innretningen undersøkes for å fastslå at den er sikker, før den tas i bruk på nytt.</article></article><article class="legalArticle" data-lovdata-URL="LTI/forskrift/2017-06-21-907/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Vedlikehold</span></h3><article class="legalP" id="kapittel-3-paragraf-6-ledd-1">Virksomheten skal ha rutiner for vedlikehold av innretningen. Vedlikeholdsarbeidet skal utføres av kvalifisert personell. Vedlikeholdet skal være lagt opp slik at det forebygger uhell og unormal slitasje. Ved bruk av innretningen i forbindelse med normal funksjonsprøving, prøvekjøring eller andre typer kontroll, hvor sikkerheten ved innretningen kan være redusert, skal den ikke være tilgjengelig for publikum.</article><article class="legalP" id="kapittel-3-paragraf-6-ledd-2">Rutinene skal beskrive forsvarlig periodisk kontroll.</article><article class="legalP" id="kapittel-3-paragraf-6-ledd-3">For innretninger hvor det foreligger beskrivelse av vedlikeholdet fra leverandøren, skal denne beskrivelsen følges. I tillegg skal virksomheten vurdere behov for ytterligere vedlikehold eller kortere intervaller enn det leverandøren har anbefalt.</article><article class="legalP" id="kapittel-3-paragraf-6-ledd-4">For innretninger hvor det ikke foreligger beskrivelse av vedlikehold og intervaller fra leverandøren skal det gjennomføres daglige, ukentlige og årlige kontroller. Hovedrevisjon skal minst utføres hvert femte år.</article><article class="legalP" id="kapittel-3-paragraf-6-ledd-5">Det skal fortløpende dokumenteres hvilket vedlikehold som utføres.</article></article><article class="legalArticle" data-lovdata-URL="LTI/forskrift/2017-06-21-907/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Skilting</span></h3><article class="legalP" id="kapittel-3-paragraf-7-ledd-1">Ved innretningen skal det være tydelige skilt med kortfattede instruksjoner om hvordan brukerne skal forholde seg, herunder eventuelle helsemessige begrensninger for å benytte innretningen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-06-21-907/KAPITTEL_4"><h2>Kapittel 4. Felles krav til utførelse</h2><article class="legalArticle" data-lovdata-URL="LTI/forskrift/2017-06-21-907/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til konstruksjon</span></h3><article class="legalP" id="kapittel-4-paragraf-1-ledd-1">En fornøyelsesinnretning skal være konstruert slik at brukerne er sikret mot skade eller fare for skade.</article><article class="legalP" id="kapittel-4-paragraf-1-ledd-2">En fornøyelsesinnretning skal være konstruert og montert slik at nødvendig kontroll- og vedlikeholdsarbeid samt utskifting av deler kan foretas på en sikker og hensiktsmessig måte.</article><article class="legalP" id="kapittel-4-paragraf-1-ledd-3">Bevegelige innretninger må kunne stanses under drift uten at det går ut over brukernes sikkerhet.</article><article class="legalP" id="kapittel-4-paragraf-1-ledd-4">Leverandørens beskrivelse av montering, demontering, driftskontroll, drift og vedlikehold skal finnes på norsk, svensk eller dansk. For personell som ikke behersker norsk, svensk eller dansk skal relevante deler av dokumentasjonen oversettes til språk personellet behersker.</article></article><article class="legalArticle" data-lovdata-URL="LTI/forskrift/2017-06-21-907/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Oppføring</span></h3><article class="legalP" id="kapittel-4-paragraf-2-ledd-1">Grunnforholdene må være slik at fornøyelsesinnretningen får en stabil plassering.</article><article class="legalP" id="kapittel-4-paragraf-2-ledd-2">Fornøyelsesinnretningene skal plasseres innbyrdes og i forhold til andre konstruksjoner og bygninger på anlegget, og i forhold til terreng, på en slik måte at på- og avstigning kan foregå sikkert.</article><article class="legalP" id="kapittel-4-paragraf-2-ledd-3">Fornøyelsesinnretning som settes i bevegelse skal være avskjermet slik at publikum ikke får adgang til bevegelige deler når innretningen er i drift.</article></article><article class="legalArticle" data-lovdata-URL="LTI/forskrift/2017-06-21-907/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Montering og demontering</span></h3><article class="legalP" id="kapittel-4-paragraf-3-ledd-1">Virksomheten er ansvarlig for at montering og demontering av fornøyelsesinnretning blir utført i henhold til leverandørens anvisning og eventuelle vilkår i driftstillatelsen.</article><article class="legalP" id="kapittel-4-paragraf-3-ledd-2">Ved montering skal det kontrolleres at alle komponenter som har betydning for sikkerheten, er uten mangler og blir riktig montert. Ved demontering skal det kontrolleres at disse er uten farlig slitasje og ikke har mangler.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-06-21-907/KAPITTEL_5"><h2>Kapittel 5. Tilleggskrav til utleiegokart</h2><article class="legalArticle" data-lovdata-URL="LTI/forskrift/2017-06-21-907/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Virkeområde</span></h3><article class="legalP" id="kapittel-5-paragraf-1-ledd-1">Kapittelet gjelder for utleiegokart med maksimal oppnåelig hastighet på 50 km/t og som ikke er regulert av annen lovgivning.</article></article><article class="legalArticle" data-lovdata-URL="LTI/forskrift/2017-06-21-907/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Krav til bane og kjøretøy</span></h3><article class="legalP" id="kapittel-5-paragraf-2-ledd-1">Baner og gokart for utleie skal utformes og bygges slik at kjørere og publikum ikke utsettes for unødig fare.</article><article class="legalP" id="kapittel-5-paragraf-2-ledd-2">Kjøretøy som benyttes til barn skal være tilpasset den kjørendes alder, evner og ferdigheter.</article><article class="legalP" id="kapittel-5-paragraf-2-ledd-3">Kjøretøy skal være utstyrt med bremser på bakhjulene.</article><article class="legalP" id="kapittel-5-paragraf-2-ledd-4">Kjøretøy for barn mellom 8 og 10 år skal ha redusert akselavstand og være tilpasset barn ned til 110 cm høyde.</article><article class="legalP" id="kapittel-5-paragraf-2-ledd-5">Kjøretøy for barn fra 8 til 15 år skal ha en gjennomsnittshastighet som ikke overstiger 25 km/t.</article><article class="legalP" id="kapittel-5-paragraf-2-ledd-6">Kjøretøy fra ulike hastighetsgrupper skal ikke benyttes samtidig på samme bane.</article></article><article class="legalArticle" data-lovdata-URL="LTI/forskrift/2017-06-21-907/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Personlig verneutstyr</span></h3><article class="legalP" id="kapittel-5-paragraf-3-ledd-1">Under kjøring skal kjøreren og eventuell passasjer være utstyrt med personlig verneutstyr.</article></article><article class="legalArticle" data-lovdata-URL="LTI/forskrift/2017-06-21-907/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Bemanningskrav</span></h3><article class="legalP" id="kapittel-5-paragraf-4-ledd-1">Banen skal bemannes med minst to personer som er kjent med anlegget.</article></article><article class="legalArticle" data-lovdata-URL="LTI/forskrift/2017-06-21-907/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Signalering</span></h3><article class="legalP" id="kapittel-5-paragraf-5-ledd-1">Anlegget skal ha et system for signalering til kjørerne.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2017-06-21-907/KAPITTEL_6"><h2>Kapittel 6. Andre bestemmelser</h2><article class="legalArticle" data-lovdata-URL="LTI/forskrift/2017-06-21-907/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Tilsyn og håndhevelse</span></h3><article class="legalP" id="kapittel-6-paragraf-1-ledd-1">Statens jernbanetilsyn skal føre tilsyn med at bestemmelsene i denne forskrift, og i forskrifter og enkeltvedtak gitt i medhold av denne, blir overholdt.</article></article><article class="legalArticle" data-lovdata-URL="LTI/forskrift/2017-06-21-907/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Klage</span></h3><article class="legalP" id="kapittel-6-paragraf-2-ledd-1">Klage over enkeltvedtak truffet av Statens jernbanetilsyn etter forskriften her, avgjøres av Kommunal- og moderniseringsdepartementet.</article></article><article class="legalArticle" data-lovdata-URL="LTI/forskrift/2017-06-21-907/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Overgangsbestemmelser</span></h3><article class="legalP" id="kapittel-6-paragraf-3-ledd-1">Virksomheter som har fornøyelsesinnretninger som ved ikrafttredelse av denne forskrift har sikkerhetsmessig godkjenning gis tidsbegrenset driftstillatelse inntil Statens jernbanetilsyn har verifisert at innretningen fyller forskriftens krav.</article><article class="legalP" id="kapittel-6-paragraf-3-ledd-2">For virksomheter med fornøyelsesinnretninger hvor det er krav om bruk av uavhengig inspeksjonsorgan, må slik inspeksjon være utført innen to år fra forskriftens ikrafttredelse.</article><article class="legalP" id="kapittel-6-paragraf-3-ledd-3">Kravet til sikkerhetsstyringssystem i § 2-10 må være oppfylt innen ett år fra forskriftens ikrafttredelse.</article></article><article class="legalArticle" data-lovdata-URL="LTI/forskrift/2017-06-21-907/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-4-ledd-1">Forskriften trer i kraft 1. juli 2017. Fra samme tid oppheves:<ul class="defaultList"><li><article class="listArticle" id="kapittel-6-paragraf-4-ledd-1-punkt-1"><article class="legalP" id="kapittel-6-paragraf-4-ledd-1-punkt-1-ledd-1">Forskrift 15. mai 1992 nr. 339 til lov om godkjenning og drift av innretninger til bruk i tivoli og fornøyelsesparker</article></article></li><li><article class="listArticle" id="kapittel-6-paragraf-4-ledd-1-punkt-2"><article class="legalP" id="kapittel-6-paragraf-4-ledd-1-punkt-2-ledd-1">Forskrift 20. desember 2011 nr. 1495 om utleiegokart</article></article></li><li><article class="listArticle" id="kapittel-6-paragraf-4-ledd-1-punkt-3"><article class="legalP" id="kapittel-6-paragraf-4-ledd-1-punkt-3-ledd-1">Forskrift 20. desember 2011 nr. 1496 om fornøyelsesinnretning i tivoli og fornøyelsesparker</article></article></li><li><article class="listArticle" id="kapittel-6-paragraf-4-ledd-1-punkt-4"><article class="legalP" id="kapittel-6-paragraf-4-ledd-1-punkt-4-ledd-1">Forskrift 20. desember 2011 nr. 1514 om vannrutsjebane.</article></article></li></ul></article></article></section></main></body></html>