<!DOCTYPE html><html lang="no"><head><title>Lov om Forbrukerklageutvalget (forbrukerklageloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-02-17-7</dd><dt class="dokid">DokumentID</dt><dd class="dokid">LTI/lov/2017-02-17-7</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1915-08-13-5</li><li>lov/1978-04-28-18</li><li>lov/1979-05-18-18</li><li>lov/2005-06-17-90</li><li>lov/2014-06-20-27</li><li>lov/2016-06-17-29</li></ul></dd><dt class="legalArea">Rettsområde</dt><dd class="legalArea"><ul><li>EU/EØS-rett &gt; Forbrukersaker</li> <li>Forbruker-, kjøps- og konkurranserett &gt; Forbrukerkjøp</li></ul></dd><dt class="dateOfPublication">Kunngjort</dt><dd class="dateOfPublication">2017-02-17 14:00</dd><dt class="journalNumber">Journalnummer</dt><dd class="journalNumber">2017-0098</dd><dt class="titleShort">Korttittel</dt><dd class="titleShort">Forbrukerklageloven</dd><dt class="title">Tittel</dt><dd class="title">Lov om Forbrukerklageutvalget (forbrukerklageloven)</dd><dt class="miscInformation">Annet om dokumentet</dt><dd class="miscInformation">Prop.145 L (2015–2016), Innst.124 L (2016–2017), Lovvedtak 49 (2016–2017). Stortingets første og andre gangs behandling hhv. 17. og 31. januar 2017. Fremmet av Barne- og likestillingsdepartementet.</dd><dt class="refid">RefID</dt><dd class="refid">lov/2017-02-17-7</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Forbrukerklageutvalget (forbrukerklageloven)<ul class="tocSubUl"><li>§ 1. Forbrukerklageutvalgets virkeområde</li><li>§ 2. Om Forbrukerklageutvalget</li><li>§ 3. Forholdet til forvaltningsloven</li><li>§ 4. Saksgang</li><li>§ 5. Avvisning</li><li>§ 6. Saksbehandling</li><li>§ 7. Vedtaket</li><li>§ 8. Gjenåpning</li><li>§ 9. Retting og tilleggsavgjørelse</li><li>§ 10. Gebyr og sakskostnader</li><li>§ 11. Offentlig informasjon og nettside</li><li>§ 12. Domstolsbehandling</li><li>§ 13. Forholdet til de alminnelige domstolene</li><li>§ 14. Avtale om voldgift</li><li>§ 15. Ikrafttredelse og overgangsregler</li><li>§ 16. Endringer i andre lover<ul class="tocSubUl"><li>§ 24. Saker som kan behandles av Forbrukerklageutvalget</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2017-02-17-7" id="dokument"><h1>Lov om Forbrukerklageutvalget (forbrukerklageloven)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 28. april 1978 nr. 18 om behandling av forbrukertvister.</article></article></li></ul></article><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 13. august 1915 nr. 5 om domstolene (domstolloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 18. mai 1979 nr. 18 om foreldelse av fordringer (foreldelsesloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov 17. juni 2005 nr. 90 om mekling og rettergang i sivile tvister (tvisteloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-5"><article class="legalP" id="punkt-5-ledd-1">Lov 20. juni 2014 nr. 27 om opplysningsplikt og angrerett ved fjernsalg og salg utenom faste forretningslokaler (angrerettloven) (gjennomføring av direktiv 2011/83/EU om forbrukerrettigheter).</article></article></li><li data-li-identifier="5" data-name="5"><article class="listArticle" data-text-size="small" id="punkt-6"><article class="legalP" id="punkt-6-ledd-1">Lov 17. juni 2016 nr. 29 om klageorganer for forbrukersaker (gjennomføring av direktiv 2013/11/EU og forordning (EU) nr. 524/2013).</article></article></li></ul></article><article class="legalArticle" data-lovdata-URL="LTI/lov/2017-02-17-7/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forbrukerklageutvalgets virkeområde</span></h2><article class="legalP" id="paragraf-1-ledd-1">Forbrukerklageutvalget behandler klager:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">om kjøp av ting til forbruker og om ytelser som selgeren eller andre har påtatt seg overfor kjøperen i tilknytning til kjøpet,</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">om håndverkertjenester etter håndverkertjenesteloven,</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">om avtaler etter angrerettloven.</article></article></li></ul></article><article class="legalP" id="paragraf-1-ledd-2">Forbrukerklageutvalget behandler klagesaker etter første ledd bokstav a mellom forbruker og næringsdrivende og mellom to forbrukere. Med forbruker menes en fysisk person som ikke hovedsakelig handler som ledd i næringsvirksomhet.</article><article class="legalP" id="paragraf-1-ledd-3">Forbrukerklageutvalget kan også behandle klagesaker av prinsipiell karakter mellom en forbruker og en næringsdrivende etter lov 17. juni 2016 nr. 29 om godkjenning av klageorganer for forbrukersaker § 23 første ledd bokstavene b og c. Ved vurderingen av om en klagesak er prinsipiell, skal det tas hensyn til om den reiser spørsmål som gjelder mange forbrukere eller spørsmål der det er særlig behov for rettslig avklaring.</article><article class="legalP" id="paragraf-1-ledd-4">Forbrukerklageutvalget behandler ikke:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-4-punkt-1"><article class="legalP" id="paragraf-1-ledd-4-punkt-1-ledd-1">klager som gjelder kjøp og salg av fast eiendom eller avtaler om kjøp av elektrisk energi,</article></article></li><li data-li-identifier="b)" data-name="b)"><article class="listArticle" id="paragraf-1-ledd-4-punkt-2"><article class="legalP" id="paragraf-1-ledd-4-punkt-2-ledd-1">klager som gjelder krav som motparten har erkjent,</article></article></li><li data-li-identifier="c)" data-name="c)"><article class="listArticle" id="paragraf-1-ledd-4-punkt-3"><article class="legalP" id="paragraf-1-ledd-4-punkt-3-ledd-1">klagesaker mellom næringsdrivende.</article></article></li></ul></article><article class="legalP" id="paragraf-1-ledd-5">Departementet kan i forskrift fastsette en nedre verdigrense for hvilke klagesaker som skal tas til behandling, og hvordan verdigrensen fastsettes. Departementet kan også fastsette nærmere kriterier for når en klagesak skal anses prinsipiell. Den nedre verdigrensen skal ikke hindre klagesaker som anses prinsipielle i å bli behandlet.</article></article><article class="legalArticle" data-lovdata-URL="LTI/lov/2017-02-17-7/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Om Forbrukerklageutvalget</span></h2><article class="legalP" id="paragraf-2-ledd-1">Forbrukerklageutvalget er et uavhengig forvaltningsorgan som ikke kan instrueres om behandling av enkeltsaker eller om den faglige virksomheten for øvrig.</article><article class="legalP" id="paragraf-2-ledd-2">Forbrukerklageutvalget skal bestå av en leder og så mange nestledere og øvrige medlemmer som til enhver tid er nødvendig for å utføre utvalgets oppgaver. Lederen og nestlederne skal fylle kravene til dommere i domstolloven § 53 første ledd og § 54 annet ledd.</article><article class="legalP" id="paragraf-2-ledd-3">Departementet fastsetter i forskrift nærmere bestemmelser om Forbrukerklageutvalgets sammensetning ved avgjørelse av saker, om krav til medlemmenes kompetanse og om utvalgets organisering.</article></article><article class="legalArticle" data-lovdata-URL="LTI/lov/2017-02-17-7/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-3-ledd-1">Forvaltningsloven gjelder når annet ikke følger av loven her eller av forskrift til denne loven.</article></article><article class="legalArticle" data-lovdata-URL="LTI/lov/2017-02-17-7/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksgang</span></h2><article class="legalP" id="paragraf-4-ledd-1">Dersom det ikke oppnås en minnelig ordning etter mekling i Forbrukerrådet, jf. lov 17. juni 2016 nr. 29 om godkjenning av klageorganer for forbrukersaker § 23, kan hver av partene bringe saken inn for Forbrukerklageutvalget. Klagen skal inneholde en påstand eller krav og fremsettes gjennom Forbrukerrådet. Forbrukerrådet videreformidler sakens dokumenter til Forbrukerklageutvalget. Klagen og øvrige dokumenter skal kunne inngis elektronisk.</article><article class="legalP" id="paragraf-4-ledd-2">Klagen må fremsettes innen én måned fra partene ble underrettet om at Forbrukerrådets behandling av saken er avsluttet. Fristen kan likevel ikke settes kortere enn ett år fra parten klaget til motparten. Forbrukerklageutvalget kan gi oppfriskning for oversittelse av fristen, jf. forvaltningsloven § 31.</article><article class="legalP" id="paragraf-4-ledd-3">Domstolloven kapittel 9 om forkynnelser, meddelelser og elektronisk kommunikasjon gjelder tilsvarende.</article><article class="legalP" id="paragraf-4-ledd-4">Forbrukerklageutvalget forkynner klagen for motparten, som gis adgang til å uttale seg innen en rimelig frist. Utvalget opplyser samtidig om virkningen av unnlatt svar.</article><article class="legalP" id="paragraf-4-ledd-5">Departementet kan i forskrift gi bestemmelser om krav til klagen.</article></article><article class="legalArticle" data-lovdata-URL="LTI/lov/2017-02-17-7/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avvisning</span></h2><article class="legalP" id="paragraf-5-ledd-1">En klage kan avvises fra behandling i Forbrukerklageutvalget dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">klageren ikke har forsøkt å løse saken direkte med motparten,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">saken er avgjort av eller under behandling ved domstol eller annet innmeldt klageorgan enn Forbrukerrådet, jf. lov 17. juni 2016 nr. 29 om godkjenning av klageorganer for forbrukersaker § 27 første ledd,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">klagen åpenbart ikke kan gis medhold på bakgrunn av Forbrukerklageutvalgets tidligere praksis,</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">verdien av kravet er under grense fastsatt i forskrift, jf. § 1 femte ledd,</article></article></li><li data-li-identifier="e)" data-name="e)"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">klagen er grunnløs eller useriøs,</article></article></li><li data-li-identifier="f)" data-name="f)"><article class="listArticle" id="paragraf-5-ledd-1-punkt-6"><article class="legalP" id="paragraf-5-ledd-1-punkt-6-ledd-1">saken reiser bevisspørsmål som ikke egner seg for skriftlig behandling,</article></article></li><li data-li-identifier="g)" data-name="g)"><article class="listArticle" id="paragraf-5-ledd-1-punkt-7"><article class="legalP" id="paragraf-5-ledd-1-punkt-7-ledd-1">behandling av klagen i alvorlig grad vil hindre Forbrukerklageutvalget i å fungere effektivt,</article></article></li><li data-li-identifier="h)" data-name="h)"><article class="listArticle" id="paragraf-5-ledd-1-punkt-8"><article class="legalP" id="paragraf-5-ledd-1-punkt-8-ledd-1">fristen for klage er oversittet, jf. § 4 annet ledd.</article></article></li></ul></article><article class="legalP" id="paragraf-5-ledd-2">En klage skal avvises dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">den ikke hører under Forbrukerklageutvalgets virkeområde, jf. § 1,</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">klagen ikke har vært behandlet av Forbrukerrådet,</article></article></li><li data-li-identifier="c)" data-name="c)"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">eventuelt saksbehandlingsgebyr ikke er innbetalt, jf. § 10,</article></article></li><li data-li-identifier="d)" data-name="d)"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">den som bringer saken inn for Forbrukerklageutvalget, ikke har et reelt behov for å få avgjort kravet i forhold til den andre parten, jf. tvisteloven § 1-3 annet ledd,</article></article></li><li data-li-identifier="e)" data-name="e)"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">en av partene ikke er prosessdyktig og ikke har lovlig stedfortreder, jf. tvisteloven kapittel 2,</article></article></li><li data-li-identifier="f)" data-name="f)"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">motparten ikke kan saksøkes ved norske domstoler.</article></article></li></ul></article><article class="legalP" id="paragraf-5-ledd-3">Vedtak om avvisning skal treffes senest tre uker fra klagen og øvrige saksdokumenter fra klageren ble mottatt.</article></article><article class="legalArticle" data-lovdata-URL="LTI/lov/2017-02-17-7/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling</span></h2><article class="legalP" id="paragraf-6-ledd-1">Saksbehandlingen i Forbrukerklageutvalget er skriftlig. Sakene behandles for lukkede dører. Partene har ikke møterett. Forbrukerklageutvalget kan be partene fremlegge ytterligere dokumentasjon og sakkyndige uttalelser. Utvalget skal legge til rette for at partene kan utveksle informasjon om saken elektronisk eller per post.</article><article class="legalP" id="paragraf-6-ledd-2">Forbrukerklageutvalget setter frist for sluttbemerkninger. Utvalget gir partene beskjed når alle relevante opplysninger anses mottatt og saken tas opp til avgjørelse. Dersom motparten ikke innen den fastsatte fristen har gitt uttalelse i saken, og det ikke er grunn til å tro at unnlatelsen skyldes gyldig fravær, kan saken avgjøres på grunnlag av klagerens saksfremstilling, med mindre denne strider mot vitterlige kjensgjerninger. Slikt vedtak kan bare treffes når motparten ved forkynnelse er gjort kjent med virkningen av ikke å gi uttalelse, og kan angripes ved begjæring om oppfriskning. Oppfriskning kan bare gis dersom unnlatelsen skyldes gyldig fravær. Tvisteloven § 16-6 første og annet ledd, § 16-12 første ledd første punktum og annet ledd og § 16-13 gjelder tilsvarende så langt de passer.</article><article class="legalP" id="paragraf-6-ledd-3">Forbrukerklageutvalget skal opptre upartisk.</article><article class="legalP" id="paragraf-6-ledd-4">Forbrukerklageutvalget er bundet av partenes krav, påstander og påstandsgrunnlag.</article><article class="legalP" id="paragraf-6-ledd-5">Vedtaket skal treffes innen 90 dager regnet fra fristen for sluttbemerkninger. I særlig komplekse saker kan Forbrukerklageutvalget utsette behandlingen av saken for å innhente ytterligere informasjon. Partene skal informeres om eventuell forlengelse av fristen, og samtidig opplyses om når vedtak kan ventes.</article><article class="legalP" id="paragraf-6-ledd-6">Departementet kan i forskrift gi nærmere bestemmelser om saksbehandlingen i Forbrukerklageutvalget.</article></article><article class="legalArticle" data-lovdata-URL="LTI/lov/2017-02-17-7/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtaket</span></h2><article class="legalP" id="paragraf-7-ledd-1">Vedtaket fra Forbrukerklageutvalget skal være skriftlig eller på et varig medium. Med varig medium menes enhver innretning som gjør partene i stand til å lagre vedtaket på en slik måte at det i fremtiden er tilgjengelig i uendret form.</article><article class="legalP" id="paragraf-7-ledd-2">Vedtaket skal være begrunnet. Det skal fremgå av vedtaket om det er enstemmig. Dersom vedtaket ikke er enstemmig, skal også mindretallets syn og begrunnelse fremgå.</article><article class="legalP" id="paragraf-7-ledd-3">Vedtaket forkynnes for partene som samtidig gjøres kjent med vedtakets virkning og adgangen til å bringe vedtaket inn for tingretten.</article><article class="legalP" id="paragraf-7-ledd-4">Vedtaket kan ikke påklages. Forvaltningsloven § 35 gjelder ikke.</article><article class="legalP" id="paragraf-7-ledd-5">Vedtak som ikke blir brakt inn for tingretten, får virkning som rettskraftig dom, og kan fullbyrdes etter reglene for dommer.</article></article><article class="legalArticle" data-lovdata-URL="LTI/lov/2017-02-17-7/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gjenåpning</span></h2><article class="legalP" id="paragraf-8-ledd-1">Forbrukerklageutvalgets rettskraftige vedtak kan gjenåpnes etter begjæring fra en part. Gjenåpning kan begjæres dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">det foreligger brudd på habilitetskrav i forvaltningsloven § 6,</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">det foreligger andre saksbehandlingsfeil og det ikke kan utelukkes at feilen var bestemmende for vedtakets innhold,</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">opplysninger om faktiske forhold som var ukjent da saken ble avgjort, tilsier at vedtaket høyst sannsynlig ville blitt et annet.</article></article></li></ul></article><article class="legalP" id="paragraf-8-ledd-2">Gjenåpning kan ikke begjæres:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">av en grunn som ble forkastet ved sakens behandling,</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">av en grunn som parten burde ha gjort gjeldende under sakens ordinære behandling, ved søksmål til tingretten eller ved begjæring om oppfriskning,</article></article></li><li data-li-identifier="c)" data-name="c)"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">dersom det er rimelig sannsynlighetsovervekt for at en ny behandling av saken ikke vil lede til en endring av betydning for parten.</article></article></li></ul></article><article class="legalP" id="paragraf-8-ledd-3">Avslag på begjæring om gjenåpning kan bringes inn for tingretten. For øvrig gjelder bestemmelsene om gjenåpning i tvisteloven §§ 31-6 til 31-9 så langt de passer.</article></article><article class="legalArticle" data-lovdata-URL="LTI/lov/2017-02-17-7/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Retting og tilleggsavgjørelse</span></h2><article class="legalP" id="paragraf-9-ledd-1">Forbrukerklageutvalget kan rette et vedtak som på grunn av skrive- eller regnefeil, misforståelse, forglemmelse eller lignende klar feil har fått en utforming som ikke stemte med Forbrukerklageutvalgets mening.</article><article class="legalP" id="paragraf-9-ledd-2">Er det ikke truffet avgjørelse om noe som skulle vært avgjort, kan tilleggsavgjørelse avsies dersom begjæring om det fremmes innen fristen for å bringe saken inn for tingretten, jf. § 12 første ledd.</article><article class="legalP" id="paragraf-9-ledd-3">For øvrig gjelder tvisteloven §§ 19-8 og 19-9 tilsvarende.</article></article><article class="legalArticle" data-lovdata-URL="LTI/lov/2017-02-17-7/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Gebyr og sakskostnader</span></h2><article class="legalP" id="paragraf-10-ledd-1">Departementet kan i forskrift gi bestemmelser om gebyr for behandling av klager i Forbrukerklageutvalget.</article><article class="legalP" id="paragraf-10-ledd-2">Hvis noen av partene har nedlagt påstand eller på annen måte fremsatt krav som Forbrukerklageutvalget finner åpenbart ikke kan føre frem, kan utvalget bestemme at vedkommende helt eller delvis skal bære kostnadene saken har medført for den annen part.</article></article><article class="legalArticle" data-lovdata-URL="LTI/lov/2017-02-17-7/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Offentlig informasjon og nettside</span></h2><article class="legalP" id="paragraf-11-ledd-1">Forbrukerklageutvalget skal ha en nettside med oppdatert og lett tilgjengelig informasjon om Forbrukerklageutvalget og saksbehandlingen. Etter anmodning skal de samme opplysningene gis på varig medium.</article><article class="legalP" id="paragraf-11-ledd-2">Forbrukerklageutvalgets vedtak skal gjøres tilgjengelig for allmenheten.</article><article class="legalP" id="paragraf-11-ledd-3">Forbrukerklageutvalget skal utarbeide årsrapport innen 1. mars hvert år. Departementet kan i forskrift fastsette hvilken informasjon som skal gis i årsrapporten og på nettsiden.</article></article><article class="legalArticle" data-lovdata-URL="LTI/lov/2017-02-17-7/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Domstolsbehandling</span></h2><article class="legalP" id="paragraf-12-ledd-1">Vedtak som avgjør sakens realitet, kan overprøves ved søksmål for tingretten. Stevning må sendes innen én måned etter at vedtaket er forkynt for partene. Er en sak for domstolene stanset etter § 13 annet ledd, må prosesskriv med begjæring om fortsettelse avgis innen samme frist. Stevning, eventuelt prosessskriv, kan sendes gjennom Forbrukerklageutvalget eller direkte til tingretten, jf. tvisteloven § 9-2 fjerde ledd.</article><article class="legalP" id="paragraf-12-ledd-2">Forbrukerklageutvalget kan gi oppfriskning for oversittelse av fristen i første ledd. Vedtaket om oppfriskning kan bringes inn for tingretten.</article></article><article class="legalArticle" data-lovdata-URL="LTI/lov/2017-02-17-7/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til de alminnelige domstolene</span></h2><article class="legalP" id="paragraf-13-ledd-1">Så lenge en sak er til behandling i Forbrukerklageutvalget, kan ikke sakens parter bringe den inn for tingretten. Saken regnes for å være under behandling fra Forbrukerrådet mottok klagen.</article><article class="legalP" id="paragraf-13-ledd-2">Om søksmål er reist ved tingretten, og en part ønsker saken avgjort av Forbrukerklageutvalget, kan retten stanse den videre behandlingen etter begjæring av vedkommende part. Reglene i tvisteloven § 16-15, § 16-18 tredje og fjerde ledd og § 16-19 gjelder tilsvarende. Ved rettens avgjørelse av om saken skal stanses, skal det legges vekt på om det er rimelig å stanse saken i påvente av Forbrukerklageutvalgets avgjørelse når hensyn tas til tidsbruken og kostnadene som vil påløpe for partene ved stansing. Saken bringes i gang igjen i tingretten etter begjæring fra en av partene, tidligst etter at vedtak er fattet, og senest innen én måned etter at vedtaket er forkynt.</article></article><article class="legalArticle" data-lovdata-URL="LTI/lov/2017-02-17-7/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Avtale om voldgift</span></h2><article class="legalP" id="paragraf-14-ledd-1">Avtale om at en sak som omfattes av denne lov skal avgjøres ved voldgift, er ikke til hinder for at saken bringes inn for Forbrukerklageutvalget.</article></article><article class="legalArticle" data-lovdata-URL="LTI/lov/2017-02-17-7/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-15-ledd-1">Loven gjelder fra den tid Kongen bestemmer. Fra samme tid oppheves lov 28. april 1978 nr. 18 om behandling av forbrukertvister.</article><article class="legalP" id="paragraf-15-ledd-2">Departementet kan gi forskrift om overgangsregler.</article></article><article class="legalArticle" data-lovdata-URL="LTI/lov/2017-02-17-7/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Endringer i andre lover</span></h2><article class="legalP" id="paragraf-16-ledd-1">Fra den tid loven trer i kraft gjøres følgende endringer i andre lover:</article> <article class="defaultP" margin-top="true"><strong>1.</strong> I lov 13. august 1915 nr. 5 om domstolene skal § 163 a annet ledd lyde:</article><article class="legalP" id="paragraf-16-ledd-2">Følgende myndigheter foretar forkynning postalt etter reglene i denne bestemmelse: De alminnelige domstoler, jordskifterettene, Forbrukerklageutvalget, fylkesnemndene for barnevern og sosiale saker, påtalemyndigheten, namsmenn, lensmenn, namsfogder, politistasjoner med sivile rettspleieoppgaver og fylkesmenn.</article> <article class="defaultP" margin-top="true"><strong>2.</strong> I lov 18. mai 1979 nr. 18 om foreldelse av fordringer gjøres følgende endringer:</article> <article class="defaultP" margin-top="true">§ 16 nr. 2 ny bokstav b skal lyde:<ul class="defaultList"><li data-li-identifier="b)" data-name="b)"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">tvist om krav som bringes inn for Forbrukerrådet eller annet meklingsorgan som er innmeldt etter lov 17. juni 2016 nr. 29 om godkjenning av klageorganer for forbrukersaker § 27 første ledd.</article></article></li></ul></article> <article class="defaultP" margin-top="true">Nåværende bokstav b blir ny bokstav c.</article> <article class="defaultP" margin-top="true"><strong>3.</strong> I lov 17. juni 2005 nr. 90 om mekling og rettergang i sivile tvister skal § 18-2 tredje ledd lyde:</article><article class="numberedLegalP" data-numerator="3" id="paragraf-16-nummer-1">(3) Når det følger av lov eller bestemmelse gitt i medhold av lov at behandling av saken i en nemnd eller meklingsorgan avskjærer søksmål for domstolene, kan søksmål likevel anlegges hvis nemnda eller meklingsorganet ikke har avgjort saken innen seks måneder uten at det kan bebreides saksøkeren. I så fall innstilles behandlingen i nemnda eller meklingsorganet.</article> <article class="defaultP" margin-top="true"><strong>4.</strong> I lov 20. juni 2014 nr. 27 om opplysningsplikt og angrerett ved fjernsalg og salg utenom faste forretningslokaler (angrerettloven) (gjennomføring av direktiv 2011/83/EU om forbrukerrettigheter) skal lovens tittel lyde:</article> <article class="defaultP" margin-top="true"><i>Lov 20. juni 2014 nr. 27 om opplysningsplikt og angrerett ved fjernsalg og salg utenom faste forretningslokaler (angrerettloven)</i></article> <article class="defaultP" margin-top="true"><strong>5.</strong> I lov 17. juni 2016 nr. 29 om klageorganer for forbrukersaker (gjennomføring av direktiv 2013/11/EU og forordning nr. 524/2013) gjøres følgende endringer:</article> <article class="defaultP" margin-top="true">Lovens tittel skal lyde:</article> <article class="defaultP" margin-top="true"><i>Lov 17. juni 2016 nr. 29 om godkjenning av klageorganer for forbrukersaker</i></article> <article class="defaultP" margin-top="true">Kapittel 5 overskriften skal lyde:</article><span class="futuretitle" id="paragraf-16-foreslåttittel-1">Særlig om Forbrukerrådet og Forbrukerklageutvalget</span> <article class="defaultP" margin-top="true">§ 23 første ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="paragraf-16-foreslåttittel-1-punkt-1"><article class="legalP" id="paragraf-16-foreslåttittel-1-punkt-1-ledd-1">saker som kan klages inn for Forbrukerklageutvalget, jf. forbrukerklageloven § 1,</article></article></li></ul></article> <article class="defaultP" margin-top="true">§ 24 skal lyde:</article><article class="futureLegalArticle" data-name="§24" id="paragraf-16-foreslåttparagraf-1"><span class="futureLegalArticleHeader">§ 24. <span class="legalArticleTitle">Saker som kan behandles av Forbrukerklageutvalget</span></span><article class="legalP" id="paragraf-16-foreslåttparagraf-1-ledd-1">Dersom minnelig løsning ikke oppnås ved mekling etter § 23 første ledd bokstav a, kan hver av partene bringe saken inn for Forbrukerklageutvalget til avgjørelse. Forbrukerrådet skal skriftlig opplyse partene om dette, og om fristen for innbringelse for Forbrukerklageutvalget.</article></article> <article class="defaultP" margin-top="true">§ 26 første og annet ledd skal lyde:</article><article class="legalP" id="paragraf-16-ledd-3">Så lenge en sak er til behandling i innmeldt klageorgan, kan en part ikke bringe saken inn for de alminnelige domstolene. En sak anses for å være til behandling fra det tidspunktet klageorganet mottok klagen.</article><article class="legalP" id="paragraf-16-ledd-4">Om en part bringer en sak som er til behandling hos de alminnelige domstolene inn for et innmeldt klageorgan, kan domstolen stanse saken etter begjæring av vedkommende part. Reglene i tvisteloven § 16-15, § 16-18 tredje og fjerde ledd og § 16-19 gjelder tilsvarende. Ved rettens avgjørelse av om saken skal stanses, skal det legges vekt på om det er rimelig å stanse saken i påvente av klageorganets avgjørelse når hensyn tas til tidsbruken og kostnadene som vil påløpe for partene ved stansing.</article></article></main></body></html>