<!DOCTYPE html><html lang="no"><head><title>Forskrift om endring i forskrift om tilskudd til frivillige barne- og ungdomsorganisasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-11-03-1731</dd><dt class="dokid">DokumentID</dt><dd class="dokid">LTI/forskrift/2017-11-03-1731</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">2017-11-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-11-29-1346</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2017-11-08 13:50</dd><dt class="lastupdated">Rettet</dt><dd class="lastupdated">2017-11-29 (se nederst)</dd><dt class="journalNumber">Journalnummer</dt><dd class="journalNumber">2017-1143</dd><dt class="titleShort">Korttittel</dt><dd class="titleShort">Endr. i forskrift om tilskudd til frivillige barne- og ungdomsorganisasjoner</dd><dt class="title">Tittel</dt><dd class="title">Forskrift om endring i forskrift om tilskudd til frivillige barne- og ungdomsorganisasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne- og likestillingsdepartementet 3. november 2017 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2017-11-03-1731</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tilskudd til frivillige barne- og ungdomsorganisasjoner<ul class="tocSubUl"><li>I<ul class="tocSubUl"><li>§ 6. Tellende medlem</li><li>§ 8. Kontingent</li><li>§ 9. Tellende lokallag</li><li>§ 10. Årsrapport</li><li>§ 25. Dokumentasjon av medlemstall</li><li>§ 30. Søknad</li><li>§ 31. Revisjon av årsregnskap</li></ul></li><li>II</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2017-11-03-1731" id="dokument"><h1>Forskrift om endring i forskrift om tilskudd til frivillige barne- og ungdomsorganisasjoner</h1><section class="section" data-name="kapI" id="kapittel-1" data-lovdata-URL="LTI/forskrift/2017-11-03-1731/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 29. november 2007 nr. 1346 om tilskudd til frivillige barne- og ungdomsorganisasjoner skal § 6, § 8, § 9, § 10, § 25, § 30 og § 31 lyde:</article><article class="futureLegalArticle" data-name="§6" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Tellende medlem</span></span><article class="legalP" id="kapittel-1-foreslåttparagraf-1-ledd-1">Et tellende medlem har pr. 31. desember i grunnlagsåret frivillig og individuelt meldt seg inn i organisasjonen, er under fylte 26 år, står i medlemsregisteret, har betalt kontingent for grunnlagsåret, har adresse i Norge og har etter fylte 15 år fulle demokratiske rettigheter i organisasjonen, jf. § 13 første ledd bokstav b. Medlemmer under 15 år kan være innmeldt av foresatt eller verge.</article><article class="legalP" id="kapittel-1-foreslåttparagraf-1-ledd-2">Kontingenten skal være på minimum 50 kroner for hvert individuelt medlem og gjelde for maksimalt ett kalenderår. Ved bruk av familiemedlemskap teller hvert medlem som individuelt medlem. Kontingenten for alle familiemedlemmene skal til sammen ikke være mindre enn 100 kroner.</article></article><article class="futureLegalArticle" data-name="§8" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Kontingent</span></span><article class="legalP" id="kapittel-1-foreslåttparagraf-2-ledd-1">Med kontingent menes et beløp som blir betalt for inntil ett kalenderårs medlemskap i en organisasjon. Ved innbetaling må det komme klart frem hvilket år og hvem kontingenten gjelder for. Kontingenten må være betalt innen 31. desember i grunnlagsåret.</article><article class="legalP" id="kapittel-1-foreslåttparagraf-2-ledd-2">Kontingent kan ikke være betalt tidligere enn et halvår før grunnlagsåret, og skal betales for ett år av gangen. Ved nyinnmelding i siste halvår, kan likevel kontingent for innmeldingsåret og første hele medlemsår betales samtidig.</article></article><article class="futureLegalArticle" data-name="§9" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Tellende lokallag</span></span><article class="legalP" id="kapittel-1-foreslåttparagraf-3-ledd-1">Et tellende lokallag er laveste nivå av selvstendig, demokratisk enhet i organisasjonen pr. 31. desember i grunnlagsåret. Lokallaget skal ha vedtekter, minst fem tellende medlemmer, et styre valgt av og blant medlemmene og ha hatt minst en medlemsrettet aktivitet i tråd med formålet for ordningen. Valg av styre kan ikke avholdes sjeldnere enn hvert annet år. Organisasjoner som har lokallag der bare tre medlemmer eller færre er gamle nok til å ha lik rett til innflytelse i organisasjonen, jf. § 13 første ledd bokstav b, har dispensasjon fra kravet om eget styre valgt av og blant medlemmene. Tellende lokallag skal ha en selvstendig økonomi, og det må være sendt årsrapport for grunnlagsåret til sentralleddet, jf. § 10 og § 26. Fylkes- og kretslag som fungerer som lokallag, regnes som lokallag.</article></article><article class="futureLegalArticle" data-name="§10" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Årsrapport</span></span><article class="legalP" id="kapittel-1-foreslåttparagraf-4-ledd-1">Med årsrapport menes et enkelt standardisert skjema innsendt til sentralleddet fra det enkelte lokallag. Rapporten skal være for det enkelte grunnlagsår, datert og signert av lederen for lokallaget, eller av to av styrets medlemmer. Rapporten skal inneholde opplysninger om lagets navn, kommune- og fylkestilhørighet, dato for valg av styre, styrets funksjonsperiode og navn på styrets medlemmer pr. 31. desember i grunnlagsåret. Det må fremgå av årsrapporten hva slags aktivitet som er gjennomført for medlemmene i grunnlagsåret (det er tilstrekkelig å nevne én aktivitet). Årsmøtereferat kan brukes som rapport hvis den inneholder nødvendig informasjon. Kravet til signatur er ikke til hinder for at organisasjonen bruker elektronisk kommunikasjon dersom det er benyttet en betryggende metode for å bekrefte avsender og innholdet av rapportene.</article></article><article class="futureLegalArticle" data-name="§25" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Dokumentasjon av medlemstall</span></span><article class="legalP" id="kapittel-1-foreslåttparagraf-5-ledd-1">Som dokumentasjon av medlemstall kreves sentralt medlemsregister. Med sentralt medlemsregister menes en elektronisk eller manuell oversikt over alle medlemmene i organisasjonen. Registeret kan også være en samling av oversikter fra lokallagene. Registeret skal inneholde navn, adresse, fødselsår, eventuell tilknytning til lokallag og informasjon om betalt kontingent for hvert medlem per 31. desember i grunnlagsåret. Registeret skal skille mellom tellende og andre medlemmer, og oversikt over tellende medlemmer skal kunne hentes ut av registret. Medlemmenes demokratiske rettigheter skal fremgå av organisasjonens vedtekter.</article><article class="legalP" id="kapittel-1-foreslåttparagraf-5-ledd-2">Organisasjonen må kunne dokumentere antall tellende medlemmer. Sentralleddet i organisasjonen skal oppbevare dokumentasjon for alle tellende medlemmers innbetalte årskontingent, både for sentral og lokal innkreving. Opplysninger om betalt medlemskontingent må kunne kobles til medlemmer i medlemsregisteret.</article><article class="legalP" id="kapittel-1-foreslåttparagraf-5-ledd-3">Ved kontant betaling til sentralleddet må personen som betaler sin kontingent signere på at det er betalt kontingent til organisasjonen for de(t) gjeldende grunnlagsår. Denne dokumentasjonen må også inneholde dato for betalingen, hvilke år det betales for og størrelsen på kontingenten. Organisasjonen må også kunne dokumentere at kontingenten er gitt til sentralleddet.</article><article class="legalP" id="kapittel-1-foreslåttparagraf-5-ledd-4">Ved lokal innkreving skal det enkelte lokalledd føre liste over tellende medlemmer. Listen skal sendes til sentralleddet sammen med årsrapporten, jf. § 10, uansett hvilken innbetalingsform som benyttes. Av listen må det fremgå navn, adresse, fødselsår, om medlemmet har betalt kontingent for grunnlagsåret og størrelsen på den inn betalte kontingenten. Medlemslisten skal signeres av leder av lokallaget eller av to av styrets medlemmer.</article><article class="legalP" id="kapittel-1-foreslåttparagraf-5-ledd-5">Kravet til signatur er ikke til hinder for at organisasjonen bruker elektronisk kommunikasjon dersom det er benyttet en betryggende metode for å autentisere avsender og innholdet av dokumentasjonen.</article><article class="legalP" id="kapittel-1-foreslåttparagraf-5-ledd-6">Uavhengig av betalingsmåte må opplysninger i tråd med § 6 og § 8 fremgå av dokumentasjonen.</article></article><article class="futureLegalArticle" data-name="§30" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 30</span>. <span class="legalArticleTitle">Søknad</span></span><article class="legalP" id="kapittel-1-foreslåttparagraf-6-ledd-1">Søknader om tilskudd etter denne forskriften sendes til Fordelingsutvalget på fastsatte skjemaer.</article><article class="legalP" id="kapittel-1-foreslåttparagraf-6-ledd-2">For hvert år som en organisasjon søker nasjonal eller internasjonal grunnstøtte skal den vedlegge:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-2-punkt-1"><article class="legalP" id="kapittel-1-foreslåttparagraf-6-ledd-2-punkt-1-ledd-1">Organisasjonens sist vedtatte årsmelding og spesifisert årsregnskap for grunnlagsåret med revisjonsberetning fra statsautorisert eller registrert revisor, jf. § 31 tredje ledd. Fordelingsutvalget kan gi retningslinjer om hvordan årsregnskapet skal være spesifisert. Tilskudd som er gitt etter forskriften og utbetalt i grunnlagsåret skal være spesifisert i årsregnskapet eller note til dette.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-2-punkt-2"><article class="legalP" id="kapittel-1-foreslåttparagraf-6-ledd-2-punkt-2-ledd-1">I tilfelle vedtektsendringer skal nye vedtekter oversendes, og endringene markeres tydelig. Dersom de er av betydning i forhold til tilskuddsordningene, skal organisasjonen gi en særskilt skriftlig redegjørelse om dette.</article></article></li></ul></article><article class="legalP" id="kapittel-1-foreslåttparagraf-6-ledd-3">Fordelingsutvalget kan, når det er eller har vært tvil om søknadsgrunnlaget, kreve at søknad om nasjonal eller internasjonal grunnstøtte, etablerings- eller uttrappingstilskudd skal vedlegges særattestasjon fra revisor. Departementet kan fastsette nærmere regler om særattestasjon for revisor for organisasjonene for de enkelte tilskuddsårene.</article><article class="legalP" id="kapittel-1-foreslåttparagraf-6-ledd-4">Søknaden skal være datert og signert av den daglige leder i sentralleddet på søknadstidspunktet, eventuelt en annen som styret har gitt fullmakt til å signere på vegne av organisasjonen. Fullmakten må legges ved søknaden.</article><article class="legalP" id="kapittel-1-foreslåttparagraf-6-ledd-5">Søknadsfrist fastsettes årlig av departementet. Hvis fristen faller på lørdag, søndag eller annen helligdag, forskyves den til nærmeste påfølgende hverdag. Søknader med alle vedlegg må være innlevert senest fristdagen. Søknader som innleveres etter fristen, kan avvises.</article><article class="legalP" id="kapittel-1-foreslåttparagraf-6-ledd-6">Dersom søknader eller vedlegg ikke er fullstendige, kan Fordelingsutvalget sette en rimelig frist for retting. Pålegget gis skriftlig sammen med en orientering om at dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlaget.</article></article><article class="futureLegalArticle" data-name="§31" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 31</span>. <span class="legalArticleTitle">Revisjon av årsregnskap</span></span><article class="legalP" id="kapittel-1-foreslåttparagraf-7-ledd-1">Organisasjoner som mottar nasjonal eller internasjonal grunnstøtte, etableringsstøtte eller uttrappingstilskudd skal ha statsautorisert eller registrert revisor. Til revisor kan ikke velges:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">noen som har, eller innenfor de tre siste år før grunnlagsåret har hatt, tillitsverv i organisasjonen,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">noen som er gift med, bor sammen med i ekteskapslignende forhold, eller som i rett opp- eller nedstigende linje eller i sidelinje så nær som søsken er beslektet eller besvogret med noen som er medlem av sentralstyret, eller ansatt i sentralleddet. Ingen kan velges til revisor dersom det foreligger andre særlige grunner som er egnet til å svekke tilliten til uavhengigheten som revisor.</article></article></li></ul></article><article class="legalP" id="kapittel-1-foreslåttparagraf-7-ledd-2">Revisor skal utføre revisjonen i samsvar med revisorloven og god revisjonsskikk.</article><article class="legalP" id="kapittel-1-foreslåttparagraf-7-ledd-3">Revisor skal revidere organisasjonens årsregnskap for grunnlagsåret og avgi revisjonsberetning.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-11-03-1731/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section><section class="section" id="kapittel-3" data-lovdata-URL="LTI/forskrift/2017-11-03-1731/KAPITTEL_3"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 25 fjerde ledd tredje punktum skal lyde:</article><article class="legalP" id="kapittel-3-ledd-1">Av listen må det fremgå navn, adresse, fødselsår, om medlemmet har betalt kontingent for grunnlagsåret og størrelsen på den <i>innbetalte</i> kontingenten.</article></section></main></body></html>