<!DOCTYPE html><html lang="no"><head><title>Merverdiavgiftsloven § 3-32 – Vedtak om unntak fra merverdiavgiftsloven for leveranser innenfor vedlikeholdsprogrammet for våpensystemet F-35</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-01-30-103</dd><dt class="dokid">DokumentID</dt><dd class="dokid">LTI/forskrift/2017-01-30-103</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="dateInForce">I kraft fra</dt><dd class="dateInForce">2017-01-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58/§3-32</li><li>forskrift/2016-12-23-1882</li></ul></dd><dt class="dateOfPublication">Kunngjort</dt><dd class="dateOfPublication">2017-01-31 14:00</dd><dt class="journalNumber">Journalnummer</dt><dd class="journalNumber">2017-0091</dd><dt class="titleShort">Korttittel</dt><dd class="titleShort">Vedtak om unntak fra mval. for våpensystemet F-35</dd><dt class="title">Tittel</dt><dd class="title">Merverdiavgiftsloven § 3-32 – Vedtak om unntak fra merverdiavgiftsloven for leveranser innenfor vedlikeholdsprogrammet for våpensystemet F-35</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Skattedirektoratet 30. januar 2017 med hjemmel i lov 19. juni 2009 nr. 58 om merverdiavgift (merverdiavgiftsloven) § 3-32 jf. delegeringsvedtak 23. desember 2016 nr. 1882.</dd><dt class="refid">RefID</dt><dd class="refid">forskrift/2017-01-30-103</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Merverdiavgiftsloven § 3-32 – Vedtak om unntak fra merverdiavgiftsloven for leveranser innenfor vedlikeholdsprogrammet for våpensystemet F-35</li></ul></dd></dl></header><main class="documentBody" data-lovdata-URL="LTI/forskrift/2017-01-30-103" id="dokument"><h1>Merverdiavgiftsloven § 3-32 – Vedtak om unntak fra merverdiavgiftsloven for leveranser innenfor vedlikeholdsprogrammet for våpensystemet F-35</h1><article class="legalP" id="ledd-1">Vi viser til brev av 28. april 2014 til Finansdepartementet som ble oversendt Skattedirektoratet 15. august 2014, samt til øvrig dialog i saken.</article><article class="legalP" id="ledd-2">Skattedirektoratet har funnet å kunne gjøre unntak fra merverdiavgiftsloven ved omsetning fra F-35-programkontoret til Forsvaret av varer og tjenester som er omfattet av vedlikeholdsprogrammet for våpensystemet F-35.</article> <article class="defaultP" margin-top="true"><i>Sakens bakgrunn</i></article><article class="legalP" id="ledd-3">Forsvarsdepartementet skal som ledd i innføringen av F-35 kampfly delta i et flernasjonalt vedlikeholdsprogram for F-35. Merverdiavgiftsloven inneholder i dag regler om fritak på dette området, men på grunn av innretningen av vedlikeholdsprogrammet for F-35 oppstår det likevel plikt til å beregne merverdiavgift ved enkelte leveranser av varer og tjenester innenfor vedlikeholdsprogrammet. Nettoføringsordningen for budsjettering og regnskapsføring av merverdiavgift i statsforvaltningen vil i utgangspunktet medføre at Forsvarets merverdiavgiftsutgifter knyttet til vedlikeholdsprogrammet ikke belastes Forsvarsdepartementets budsjett, men kan føres på et sentralt budsjettkapittel. Innretningen av vedlikeholdsprogrammet innebærer imidlertid at det oppstår skjult merverdiavgiftsbelastning og den statlige nettoføringsordningen kan ikke anvendes.</article><article class="legalP" id="ledd-4">På denne bakgrunnen er det gitt en ny bestemmelse i merverdiavgiftsloven § 3-32 med følgende ordlyd:</article><blockquote><article class="defaultP">«Departementet kan treffe enkeltvedtak om unntak fra loven ved omsetning av varer og tjenester til vedlikehold av våpensystemet F-35. Departementet kan gi forskrift om utfylling og gjennomføring av denne paragrafen, herunder fastsette vilkår for unntak.»</article></blockquote> <article class="legalP" id="ledd-5">Bestemmelsen trer i kraft 1. januar 2017, og Finansdepartementet har i delegeringsvedtak 23. desember 2016 nr. 1882 delegert kompetansen til å gi enkeltvedtak til Skattedirektoratet.</article> <article class="defaultP" margin-top="true"><i>Hva søknaden omfatter</i></article><article class="legalP" id="ledd-6">Skattedirektoratet viser til at det er besluttet å anskaffe inntil 52 F-35 kampfly. Flyene som skal stasjoneres i Norge vil leveres i perioden 2017 – 2024. Flyene utvikles, testes og produseres i et partnerskap bestående av ni nasjoner, herunder Norge. Partnerlandene deltar i en felles flernasjonal vedlikeholdsløsning for F-35.</article><article class="legalP" id="ledd-7">Avtaler om anskaffelse av våpensystemet F-35 og deltakelse i vedlikeholdsprogrammet inngås mellom Forsvaret og F-35-programkontoret. Programkontoret er formelt og administrativt underlagt det amerikanske forsvarsdepartementet, men partnerlandene er representert i et sentralt beslutningsorgan. Sentrale avgjørelser om utformingen mv. av vedlikeholdsløsningen avgjøres i beslutningsorganet der partnerlandene er representert.</article><article class="legalP" id="ledd-8">Forsvarets deltakelse i den flernasjonale vedlikeholdsløsningen for F-35 innebærer bl.a. at det etableres en felles reservedelspool og felles vedlikeholdskapasiteter. For Forsvaret vil deltakelsen i vedlikeholdsprogrammet innebære stadige leveranser av reservedeler til de norske flyene og tilhørende utstyr. Forsvaret inngår avtale om vedlikeholdstjenestene med det etablerte programkontoret, som vil benytte leverandører til å oppfylle forpliktelsene etter avtalen. Leverandørene vil være basert i Norge og i utlandet.</article><article class="legalP" id="ledd-9">I tillegg til disse løpende ytelsene vil Forsvaret anskaffe en del utstyr med tilknytning til vedlikeholdsprogrammet. Utstyret installeres av underleverandører i Norge før det overdras til programkontoret og videre til Forsvaret. Det søkes om unntak fra merverdiavgiftsloven for omsetning av følgende anskaffelser:<ul class="defaultList"><li data-li-identifier="-" data-name="-"><article class="listArticle" id="ledd-9-punkt-1"><article class="legalP" id="ledd-9-punkt-1-ledd-1"><i>Full Mission Simulator</i> som skal benyttes til trening av F-35-flygere. Simulatorene brukes i gjennomføringen av det operative treningsprogrammet, og de vil også bli brukt når F-35-teknikere skal trene på bakke- og motorkjøring av F-35. Forsvaret skal anskaffe totalt åtte slike simulatorer.</article></article></li><li data-li-identifier="-" data-name="-"><article class="listArticle" id="ledd-9-punkt-2"><article class="legalP" id="ledd-9-punkt-2-ledd-1"><i>Aircraft System Maintenance Trainer</i> som skal benyttes til utdanning av F-35-vedlikeholdspersonell. Utdanningen foregår på en dataterminal med skjermer, og denne simulatoren består av et klasserom med tolv elevstasjoner. Flyet er virtuelt representert på skjermene, og teknikeren utfører vedlikeholdsoperasjoner og bruker virtuelt verktøy. Forsvaret skal anskaffe én slik simulator.</article></article></li><li data-li-identifier="-" data-name="-"><article class="listArticle" id="ledd-9-punkt-3"><article class="legalP" id="ledd-9-punkt-3-ledd-1"><i>Interactive Course Ware/Electronically Mediated Lecture</i> er et databasert treningssystem for trening og utdanning av flygere og teknikere til våpensystemet F-35. Dette består av et klasserom med 16 elevplasser, en instruktørstasjon og en storskjerm som er koplet sammen i datanettverk med en serverløsning. Forsvaret skal anskaffe én slik simulator.</article></article></li><li data-li-identifier="-" data-name="-"><article class="listArticle" id="ledd-9-punkt-4"><article class="legalP" id="ledd-9-punkt-4-ledd-1">Informasjonssystemet <i>Autonomic Logistics Information System</i> som er et helintegrert delsystem av våpensystemet F-35, og er påkrevd for å understøtte drift og operasjoner med F-35. Dette logistikksystemet er en premissgiver for at den valgte vedlikeholdsløsningen skal fungere.</article></article></li></ul></article> <article class="defaultP" margin-top="true"><i>Skattedirektoratets vurdering</i></article><article class="legalP" id="ledd-10">Merverdiavgiften er en generell forbruksavgift som i utgangspunktet ilegges alle varer og tjenester. Merverdiavgiftsloven inneholder imidlertid enkelte unntak og fritak. For luftfartøy er det gitt et særskilt merverdiavgiftsfritak i merverdiavgiftsloven § 6-10. Etter lovbestemmelsens annet ledd omfatter fritaket omsetning i siste omsetningsledd av tjenester som står i direkte forbindelse med bygging, ombygging, reparasjon og vedlikehold av luftfartøy. Fritaket omfatter også varer som leveres i forbindelse med slike tjenester.</article><article class="legalP" id="ledd-11">Merverdiavgiftsfritaket omfatter kun vedlikeholdstjenester som knytter seg til et bestemt luftfartøy og som leveres i siste omsetningsledd. Innretningen av vedlikeholdsløsningen for F-35 medfører at omfattende deler av leveransene ikke er omfattet av det særskilte merverdiavgiftsfritaket for luftfartøy. Det vil derfor påløpe merverdiavgift i vedlikeholdsprogrammet. Skattedirektoratet legger til grunn at Forsvarets kjøp av utstyr, reservedeler og reparasjonstjenester fra det etablerte programkontoret vil være merverdiavgiftspliktige leveranser. For slike og andre merverdiavgiftsbelagte anskaffelser, vil den statlige nettoføringsordningen i utgangspunktet kunne benyttes av Forsvaret slik at det ikke oppstår noen merverdiavgiftsbelastning. Innretningen av programkontoret medfører imidlertid at gjennomføring av en ordinær registrering i Merverdiavgiftsregisteret vil være krevende. I tillegg kommer at det innenfor programmet er vanskelig å skille mellom merverdiavgiftspliktige og ikke-merverdiavgiftspliktige leveranser. Dette reiser flere merverdiavgiftsrettslige spørsmål, og det vil kunne oppstå skjult merverdiavgiftsbelastning innenfor vedlikeholdsløsningen.</article><article class="legalP" id="ledd-12">Stortinget har lagt til grunn at dette programmet har en svært spesiell karakter og at det reiser avgiftstekniske problemstillinger, særlig knyttet til at vedlikeholdsprogrammet gjelder flere land. Som følge av dette er det gitt særskilte dispensasjonshjemler for å muliggjøre nødvendige tilpasninger i merverdiavgiftsreglene. Skattedirektoratet antar at kjerneområdet til dispensasjonshjemlene vil være de løpende ytelsene av reservedeler og reparasjonstjenester under vedlikeholdsprogrammet. Imidlertid omfatter ordlyden «varer og tjenester til vedlikehold av våpensystemet F-35», og også uttalelser i forarbeidene tilsier at det er tilstrekkelig at anskaffelsene er til bruk innenfor vedlikeholdsløsningen for å kunne omfattes. Skattedirektoratet legger ut ifra dette til grunn at dispensasjonshjemmelen også omfatter leveranser av utstyr.</article><article class="legalP" id="ledd-13">Ut ifra Forsvarets beskrivelse av de tre typene simulatorer og logistikksystemet, og deres bruksområder i tilknytning til vedlikeholdsprogrammet, legger Skattedirektoratet til grunn at de omfattes av dispensasjonshjemmelen i merverdiavgiftsloven § 3-32. Vi legger videre til grunn at det også oppstår avgiftstekniske utfordringer ved gjennomføring av anskaffelsen.</article><article class="legalP" id="ledd-14">På denne bakgrunn finner Skattedirektoratet å kunne innvilge unntak fra merverdiavgiftsloven for omsetning av varer og tjenester til vedlikehold av våpensystemet F-35 fra F-35-programkontoret til Forsvaret med hjemmel i merverdiavgiftsloven § 3-32. Unntaket omfatter også omsetning av simulatorer og informasjonssystem som beskrevet ovenfor.</article><article class="legalP" id="ledd-15">Skattedirektoratet forutsetter at Forsvarets regnskap innrettes på en slik måte at det klart fremgår hvilke leveranser som anses til bruk innenfor vedlikeholdsløsningen for våpensystemet F-35, og den avgiftsmessige behandlingen av disse.</article><article class="legalP" id="ledd-16">At varer og tjenester som er omfattet av vedlikeholdsprogrammet for våpensystemet F-35 er unntatt fra loven innebærer at F-35-programkontoret ikke skal beregne utgående merverdiavgift på leveransene, men får heller ikke rett til fradrag for merverdiavgift på anskaffelser til virksomheten.</article><article class="legalP" id="ledd-17">Unntaket trer i kraft straks.</article></main></body></html>