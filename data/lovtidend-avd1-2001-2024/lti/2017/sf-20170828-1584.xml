<!DOCTYPE html><html lang="no"><head><title>Vedtak om endring i anskaffelsesregelverk for forsvarssektoren (ARF)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-28-1584</dd><dt class="dokid">DokumentID</dt><dd class="dokid">LTI/forskrift/2017-08-28-1584</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2013-10-25-1411</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2016-06-17-73</li><li>forskrift/2004-08-20-1208</li></ul></dd><dt class="dateOfPublication">Kunngjort</dt><dd class="dateOfPublication">2017-10-06 14:00</dd><dt class="lastupdated">Rettet</dt><dd class="lastupdated">2017-10-09 (§ 17-1 kommentar)</dd><dt class="journalNumber">Journalnummer</dt><dd class="journalNumber">2017-1052</dd><dt class="titleShort">Korttittel</dt><dd class="titleShort">Endr. i ARF</dd><dt class="title">Tittel</dt><dd class="title">Vedtak om endring i anskaffelsesregelverk for forsvarssektoren (ARF)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 28. august 2017 med hjemmel i lov 17. juni 2016 nr. 73 om offentlige anskaffelser (anskaffelsesloven), jf. delegeringsvedtak 20. august 2004 nr. 1208.</dd><dt class="refid">RefID</dt><dd class="refid">forskrift/2017-08-28-1584</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i anskaffelsesregelverk for forsvarssektoren (ARF)<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-08-28-1584" id="dokument"><h1>Vedtak om endring i anskaffelsesregelverk for forsvarssektoren (ARF)</h1><section class="section" data-name="kapI" id="kapittel-1" data-lovdata-URL="LTI/forskrift/2017-08-28-1584/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I anskaffelsesregelverk 25. oktober 2013 nr. 1411 for forsvarssektoren (ARF) gjøres følgende endringer:</article> <article class="defaultP" margin-top="true">I forordet skal første, andre og tredje avsnitt lyde:</article><article class="legalP" id="kapittel-1-ledd-2">Forsvarsdepartementet har foretatt en oppdatering av anskaffelsesregelverket for forsvarssektoren (ARF). Oppdateringen har vært nødvendig for å sikre at ARF reflekterer lov og forskrift om offentlige anskaffelser basert på direktivet 2014/24/EU om anskaffelser i klassisk sektor.</article><article class="legalP" id="kapittel-1-ledd-3">ARF ble opprinnelig iverksatt 1. september 2004, basert på en grundig revisjon av de tidligere Bestemmelser vedrørende Anskaffelser til Forsvaret (BAF). ARF ble deretter revidert per 14. mars 2008, 25. oktober 2013. ARF er en intern instruks og gjelder for Forsvarsdepartementet med underliggende etater, Forsvaret, Forsvarsbygg, Forsvarsmateriell, Nasjonal sikkerhetsmyndighet og Forsvarets forskningsinstitutt.</article><article class="legalP" id="kapittel-1-ledd-4">Anskaffelser etter ARF skal sikre forsvarlig forvaltning og mest mulig ensartet praksis i anskaffelser til forsvarssektoren. Også anskaffelser etter ARF del V skal – med mindre noe annet er presisert fra Forsvarsdepartementets side – være basert på konkurranseprinsippet, forretningsmessighet og likebehandling. Regelverket skal bidra til å sikre at forsvarssektoren opptrer med høy etisk standard og integritet.</article> <article class="defaultP" margin-top="true">I forordet skal datoen endres til vedtaksdatoen. Navnet Fridthjof Søgaard erstattes med Anders Melheim.</article> <article class="defaultP" margin-top="true">§ 1-6 Ansvar og myndighet tredje ledd skal lyde:</article><article class="legalP" id="kapittel-1-ledd-5">Alle etatssjefer i sektoren skal gjennomføre forsvarssektorens anskaffelser i henhold til gjeldende styringsdokumenter for anskaffelsesvirksomheten i forsvarssektoren.</article> <article class="defaultP" margin-top="true">§ 1-7 Endring av ARF – kompetanse og saksbehandlingsregler tredje ledd skal lyde:</article><article class="legalP" id="kapittel-1-ledd-6">Vesentlige endringer i ARF skal forelegges Finansdepartementet, Nærings- og handelsdepartementet og Riksrevisjonen til uttalelse. Slike endringsforslag kan ikke iverksettes av Forsvarsdepartementet før det er omforent med de berørte departementer. Dersom det ikke oppnås enighet om teksten i et endringsforslag mellom Forsvarsdepartementet på den ene side og de berørte departementer på den andre side, må endringsforslaget fremmes for regjeringen til avgjørelse.</article> <article class="defaultP" margin-top="true">§ 2-2 Etiske retningslinjer tredje ledd skal lyde:</article><article class="legalP" id="kapittel-1-ledd-7">Etiske retningslinjer for næringslivskontakt i forsvarssektoren fremgår av vedlegg 1 og vedlegg 8 (engelsk versjon).</article> <article class="defaultP" margin-top="true">§ 2-10 Gaver og andre ytelser første ledd skal lyde:</article><article class="legalP" id="kapittel-1-ledd-8">Følgende skal legges til grunn for alt personell involvert i anskaffelser. Følgende fremgår av bestemmelsen: «Ingen statsansatte eller embetsmenn må for seg eller andre motta gave, provisjon, tjeneste eller annen ytelse som er egnet til, eller av giveren er ment, å påvirke vedkommendes tjenstlige handlinger, eller som det er forbudt å motta etter bestemmelser i reglement eller instruks for virksomheten. Overtredelse kan medføre ordensstraff, oppsigelse eller avskjed.», jf. statsansatteloven § 39.</article> <article class="defaultP" margin-top="true">§ 2-11 Reiser første ledd skal lyde:</article><article class="legalP" id="kapittel-1-ledd-9">Statsansatteloven § 39 gjelder også reiser, hotellopphold og bevertning. Alle reise- og hotellutgifter i forbindelse med utførelsen av tjenesten skal betales av forsvarssektoren. Reisen og dens godkjennelse skal foregå som en ordinær tjenestereise og det er ikke anledning til at en forretningsforbindelse skal stå for betaling av reisen med tanke på senere refusjon fra forsvarssektoren.</article> <article class="defaultP" margin-top="true">§ 3-2 Samfunnsansvar – korrupsjonsforebygging kommentaren skal lyde:</article><article class="legalP" id="kapittel-1-ledd-10">Definisjonen av korrupsjon og påvirkningshandel følger av straffeloven § 387 og § 389. Bestemmelsene tar sikte på å gjennomføre Norges folkerettslige forpliktelser etter Europarådets strafferettslige konvensjon mot korrupsjon av 27. januar 1999 og tilleggsprotokollen av 22. januar 2003 til konvensjonen. Bekjempelse av korrupsjon og påvirkningshandel er av en så grunnleggende karakter, både for det offentlige og private, at det må sies å være et relevant kontraktsvilkår ved tildeling av kontrakter av en viss størrelse. Leverandører som tar forbehold mot kontraktsvilkåret kan få sitt tilbud avvist etter avvisningsbestemmelsene som følger av regelverket om offentlige anskaffelser. Det må her som ellers i de tilfellene en leverandør tar forbehold mot et kontraktsvilkår, vurderes om forbeholdet er av vesentlig karakter og grunnlag for avvisning. Avvisningsbestemmelsene som følger av regelverket om offentlige anskaffelser er gjort eksplisitt gjeldene også for anskaffelser som faller inn under EØS-avtalens artikkel 123, se ARF § 38-9.</article><article class="legalP" id="kapittel-1-ledd-11">Tiltak eller system som leverandøren kan vise til å ha iverksatt i sin virksomhet kan være etablering av internkontroll, utarbeidelse av etiske retningslinjer, opprettelse av varslingskanal og lignende, og som minimum går ut på å forebygge korrupsjon og påvirkningshandel.</article> <article class="defaultP" margin-top="true">§ 4-1 Etisk egenerklæring for leverandører til forsvarssektoren første ledd skal lyde:</article><article class="legalP" id="kapittel-1-ledd-12">Ved enhver anskaffelse til forsvarssektoren som har en antatt verdi på over den til enhver tid gjeldende nasjonale terskelverdi for kunngjøring, skal Etisk egenerklæring for leverandører til Forsvarsdepartementet med underliggende etater, vedlegges forespørselen/konkurransegrunnlaget, eller tilsendes leverandøren i god tid før tilbudsinnlevering. Etisk egenerklæring for leverandører til Forsvarsdepartementet med underliggende etater finnes som vedlegg 4 og 5 til ARF. Hvis det gjennomføres flere anskaffelser fra den samme leverandøren i løpet av en periode på 1 år regnet fra datoen for inngåelse av den første kontrakten, er det ikke nødvendig å vedlegge den etiske egenerklæringen for de resterende anskaffelsene, før det har gått 1 år fra datoen for inngåelsen av den første kontrakten. Beregningen av anskaffelsens antatte verdi, skal foretas etter bestemmelsen om beregning av anskaffelsens verdi, som følger av forskrift om offentlige anskaffelser.</article> <article class="defaultP" margin-top="true">§ 5-5 Fremsendelser til Forsvarsdepartementet bokstav i skal lyde:</article><article class="legalP" id="kapittel-1-ledd-13">Bistand fra ekstern juridisk rådgiver eller Regjeringsadvokaten kan benyttes i prosjekter der prosjektets karakter tilsier behov for slik bistand. Dette vil blant annet kunne være aktuelt i prosjekter som har en høy kostnadsramme, eksempelvis hvis anskaffelsen har en verdi på over 750 mill. kr, og i prosjekter med større elementer av utviklingsaktivitet. Hvis det besluttes bistand fra ekstern juridisk rådgiver eller Regjeringsadvokaten, skal anmodning om den eksterne bistanden fremsendes til Forsvarsdepartementet for vurdering og eventuell innvilgelse.</article> <article class="defaultP" margin-top="true">§ 5-8 Samarbeid med ekstern juridisk rådgiver, herunder Regjeringsadvokaten første ledd oppheves.</article> <article class="defaultP" margin-top="true">§ 5-8 Samarbeid med ekstern juridisk rådgiver, herunder Regjeringsadvokaten nytt første ledd skal lyde:</article><article class="legalP" id="kapittel-1-ledd-14">Bistand fra ekstern juridisk rådgiver eller Regjeringsadvokaten kan benyttes i prosjekter der prosjektets karakter tilsier behov for slik bistand. Dette vil blant annet kunne være aktuelt i prosjekter som har en høy kostnadsramme, eksempelvis hvis anskaffelsen har en verdi på over 750 mill. kr, og i prosjekter med større elementer av utviklingsaktivitet. Det skal ikke inngås avtale om annen ekstern juridisk bistand utenom i samråd med Forsvarsdepartementet.</article> <article class="defaultP" margin-top="true">§ 5-10 Rapportering til FLO skal lyde:</article><article class="legalP" id="kapittel-1-ledd-15">Alle avtaler som inneholder vilkår der royalty tilfaller forsvarssektoren, skal sendes til Forsvarsmateriell kontraktrevisjonsseksjon.</article> <article class="defaultP" margin-top="true">§ 5-15 Samarbeid med utenlandske myndigheter andre ledd skal lyde:</article><article class="legalP" id="kapittel-1-ledd-16">Anmodninger om tjenester innen kodifisering, kvalitetssikring og kostnadskontroll, som skal utføres av utenlandske myndigheter, fremmes gjennom Forsvarsmateriell.</article> <article class="defaultP" margin-top="true">§ 5-17 Forsvarssektorens rammeavtaler endres til Felles avtaler i regi av Statens innkjøpssenter og skal lyde:</article><article class="legalP" id="kapittel-1-ledd-17">Statens innkjøpssenter skal inngå og forvalte felles avtaler for statlige virksomheter. Forsvaret vil kunne slutte seg til ordningen på frivilling grunnlag, men deltagelse er ikke obligatoriske for Forsvaret. Hensyntatt felles avtaler for statlig virksomheter kan Forsvarsdepartementet bestemme at rammeavtaler som departementet eller underliggende etater har inngått, skal benyttes av samtlige enheter i forsvarssektoren, jf. ARF og Bestemmelser om økonomistyring i staten pkt. 5.3.2. Forsvarsdepartementet presiserer at det er viktig at etaten benytter rammeavtalene. Etatene skal opptre profesjonelt, samle sitt volum og benytte sitt storkundepotensial i markedet.</article> <article class="defaultP" margin-top="true">§ 5-18 Protokollføring skal lyde:</article><article class="legalP" id="kapittel-1-ledd-18">Det skal føres anskaffelsesprotokoll for alle anskaffelser når anskaffelsen eller det enkelte avrop har en antatt verdi på over 100 000 NOK eks. mva. Protokollplikten gjelder uansett om unntak fra FOA eller FOSA påberopes. Protokollen skal minimum inneholde det FOA eller FOSA krever etter sitt regelverk til protokollføring, avhengig av verdien på anskaffelsen. Anskaffelser som faller inn under EØS-avtalen artikkel 123 følger protokollplikten som gjelder etter § 35-1 i del V. Når anskaffelsesmyndigheten tildeler kontrakter under en rammeavtale, gjelder plikten til å føre protokoll bare når anskaffelsesmyndigheten gjenåpner konkurransen.</article> <article class="defaultP" margin-top="true">§ 6-1 Kartlegging av markedet (markedsundersøkelser) første ledd skal lyde:</article><article class="legalP" id="kapittel-1-ledd-19">Det skal i tidlig fase av anskaffelser legges vekt på å kartlegge leverandørmarkedet, se eksempelvis FOA § 8-1 og § 12-1. Kartleggingen skal:<ul class="defaultList"><li data-li-identifier="a." data-name="a."><article class="listArticle" id="kapittel-1-ledd-19-punkt-1"><article class="legalP" id="kapittel-1-ledd-19-punkt-1-ledd-1">identifisere forskjellige leverandører og teknologier som kan løse forsvarssektoren behov,</article></article></li><li data-li-identifier="b." data-name="b."><article class="listArticle" id="kapittel-1-ledd-19-punkt-2"><article class="legalP" id="kapittel-1-ledd-19-punkt-2-ledd-1">skaffe et grunnlag for å sette opp realistiske krav til materiell og tjenester som ikke er unødvendige kostnadsdrivende eller konkurransehemmende,</article></article></li><li data-li-identifier="c." data-name="c."><article class="listArticle" id="kapittel-1-ledd-19-punkt-3"><article class="legalP" id="kapittel-1-ledd-19-punkt-3-ledd-1">gi et grunnlag for å anslå investerings- og driftskostnader av det som skal anskaffes,</article></article></li><li data-li-identifier="d." data-name="d."><article class="listArticle" id="kapittel-1-ledd-19-punkt-4"><article class="legalP" id="kapittel-1-ledd-19-punkt-4-ledd-1">velge riktig kontraktstrategi og anskaffelsesprosedyre, herunder vurdere forhold relatert til forsvarssektorens behov for å opprettholde nasjonal kompetanse innen områder som er av betydning for nasjonal sikkerhet, samt sikkerhetspolitiske eller utenrikspolitiske hensyn.</article></article></li></ul></article> <article class="defaultP" margin-top="true">§ 6-4 Krav til ytelser og leveranser skal lyde:</article><article class="legalP" id="kapittel-1-ledd-20">Behovet for varer og tjenester som skal dekkes bør så langt som mulig uttrykkes i form av funksjonelle krav, og ikke i form av et fabrikat, en konkret teknisk løsning, eller en framstillingsprosess, se nærmere bestemmelsene i FOA § 8-5 og § 15-1 mv. og FOSA § 8-3 om krav til ytelsen og bruk av tekniske spesifikasjoner. Se også kapittel 12 om leveransebeskrivelser.</article> <article class="defaultP" margin-top="true">§ 6-9 Samarbeidsløsninger med eksterne andre ledd skal lyde:</article><article class="legalP" id="kapittel-1-ledd-21">Regelverket for offentlige anskaffelser setter ikke faste grenser for hvor langvarige kontrakter som kan inngås, med unntak av rammeavtaler jf. FOA § 11-1 og § 26-1, og FOSA § 6-1. Kontrakter som ikke er rammeavtaler bør imidlertid ikke ha en lengre varighet enn nødvendig for å oppnå formålet. Relevante forhold som bør vurderes er behov for langsiktighet, usikkerhetshåndtering, konkurranse, fare for monopoldannelser, samt partenes evne til å forutsi behov på lang sikt.</article> <article class="defaultP" margin-top="true">§ 7-1 Identifisering av behov første ledd skal lyde:</article><article class="legalP" id="kapittel-1-ledd-22">Alle anskaffelser i forsvarssektoren skal starte med en behovsvurdering. Behovsvurderingen skal normalt være beskrevet i Fremskaffelsesløsningen eller Gjennomføringsoppdraget i de tilfellene det er utarbeidet slike dokumenter. Omfanget av behovsvurderingen vil avhenge av anskaffelsens størrelse og kompleksitet. Behovet skal uttrykkes i form av hvilken funksjon eller ytelse som man ønsker dekket, ikke i form av en spesifikk løsning på behovet.</article> <article class="defaultP" margin-top="true">§ 7-2 Planlegging og kartlegging av anskaffelsesmuligheter første ledd skal lyde:</article><article class="legalP" id="kapittel-1-ledd-23">Planlegging og kartleggingsaktiviteter skal tilpasses anskaffelsens størrelse og kompleksitet. For investeringsanskaffelser vil det ved det tidspunkt et anskaffelsesprosjekt er formelt godkjent, enten i form av et vedtak i Stortinget eller ved en beslutning i Forsvarsdepartementet, gis et Gjennomføringsoppdrag fra Forsvarsdepartementet til Forsvarsmateriell. Gjennomføringsoppdrag er å anse som et iverksettingsbrev, og vil blant annet inneholde valgt fremskaffelsesstrategi, økonomiske rammer, krav om en eventuell opsjonstilnærming, prosjektets ytelsesmål, prosjektets fremdriftsplan, avsetning for usikkerhet, eventuelle føringer om gjenkjøp, samt fastsette om anskaffelsesmyndigheten skal innhente fullmakt fra Forsvarsdepartementet før forsvarssektoren forpliktes. Gjennomføringsoppdrag vil også inneholde eventuelle føringer for innhold i forespørselen.</article> <article class="defaultP" margin-top="true">§ 8-1 Bakgrunn og innhold første ledd skal lyde:</article><article class="legalP" id="kapittel-1-ledd-24">Kontraktstrategier skal normalt være en videreføring og utdypning av de overordnede fremskaffelsesstrategier som er utformet og beskrevet før anskaffelsen gjennomføres, eksempelvis i Fremskaffelsesløsningen eller Gjennomføringsoppdraget. Ved ekstern kvalitetssikring 2 (EKS 2) av store prosjekter, og før Gjennomføringsoppdrag gis, skal det utarbeides minst to ulike kontraktstrategier i henhold til Finansdepartementets retningslinjer for ekstern kvalitetssikring av store statlige investeringer.</article> <article class="defaultP" margin-top="true">§ 8-1 Bakgrunn og innhold andre ledd skal lyde:</article><article class="legalP" id="kapittel-1-ledd-25">Forsvarssektorens anskaffelser er meget varierte når det gjelder verdi og kompleksitet, og de forskjellige anskaffelser krever forskjellig ressursbruk og framgangsmåter/virkemidler. En plan som viser hvordan forsvarssektoren skal nå målsettingene, og hvilke virkemidler man ønsker å benytte for å nå disse målene, skal være en del av kontraktstrategien.</article> <article class="defaultP" margin-top="true">§ 8-2 Hovedregel første ledd skal lyde:</article><article class="legalP" id="kapittel-1-ledd-26">Kontraktstrategien skal påbegynnes så tidlig som mulig i anskaffelsesprosessen, og være en del av Fremskaffelsesløsningen. Kontraktstrategien utdypes som nødvendig i anskaffelsesfasen basert på Gjennomføringsoppdraget.</article> <article class="defaultP" margin-top="true">§ 12-4 Funksjon og ytelse første ledd skal lyde:</article><article class="legalP" id="kapittel-1-ledd-27">Forsvarssektorens kravspesifikasjon skal primært uttrykkes i form av funksjon-/ytelseskrav, ikke i form av fabrikat, varemerke, produksjonsmåte, patenter osv. Forsvarets standard kan benyttes dersom den foreligger, se nærmere bestemmelsene i FOA § 8-5 og § 15-1 mv. og FOSA § 8-3 om krav til ytelsen og bruk av tekniske spesifikasjoner.</article> <article class="defaultP" margin-top="true">§ 13-1 Kvalitetsstyringskrav og kvalitetssikringsaktiviteter andre ledd skal lyde:</article><article class="legalP" id="kapittel-1-ledd-28">Kvalitetssikringsmyndigheten er ansvarlig for etablering og vedlikehold av de til enhver tid gjeldende organinterne retningslinjer, blanketter, avtaler og standarder for kvalitetssikring, nærmere om kvalitetssikring i kapittel 13.</article> <article class="defaultP" margin-top="true">§ 17-1 Virkeområde og hensikt ny kommentar etter femte ledd skal lyde:</article> <article class="defaultP" margin-top="true"><i>Kommentar:</i></article><article class="legalP" id="kapittel-1-ledd-29">Leverandøren har en plikt til å fremlegge den dokumentasjonen som revisjonsorganet mener er nødvendig. Dette for å kunne verifisere at det fremlagte pristilbudet er i henhold til det regelverket som skal gjelde i den enkelte kontrakt. Innsynsretten er nødvendigvis en forutsetning for dette. Unntak kan innvilges dersom tungtveiende årsaker kan fremlegges, og at disse gjennom en nøye vurdering av revisjonsorganet eller Forsvarsdepartementet kan aksepteres som tilstrekkelig grunnlag for unntak. Det understrekes at hvert tilfelle må vurderes individuelt, således at tungtveiende årsaker fra en leverandør ikke nødvendigvis er tilstrekkelig hos en annen.</article> <article class="defaultP" margin-top="true">§ 19-5 Grunnlaget for oppgjør av kontrakt andre ledd skal lyde:</article><article class="legalP" id="kapittel-1-ledd-30">For priskontrakt med begrenset risikokompensasjon og priskontrakt med ansporingsbestemmelser vil oppgjøret av kontrakten være basert på leverandørens ytelse, samt realiserte kostnader maksimert til den øvre grense. Disse kontraktene må derfor gjøres til gjenstand for kostnadsprøving av forsvarssektoren, jf. kapittel 17 om kostnadskontroll.</article> <article class="defaultP" margin-top="true">§ 23-4 Forskuddsbetaling tredje ledd skal lyde:</article><article class="legalP" id="kapittel-1-ledd-31">Utbetaling av forskudd større enn 50&#xa0;000&#xa0;000 NOK eks. mva. må uansett fremsendes Forsvarsdepartementet for godkjenning. I søknaden om godkjenning skal det vedlegges en analyse av om de økonomiske sider av vilkårene for utbetaling av forskudd er tilfredsstilt fra kontraktrevisjonsseksjon i Forsvarsmateriell. Alle kontrakter hvor det er utbetalt forskudd skal, uansett størrelse, registreres i en sentral protokoll hos anskaffelsesmyndigheten.</article> <article class="defaultP" margin-top="true">§ 26-9 Kostnadseffektiv leveranse andre ledd skal lyde:</article><article class="legalP" id="kapittel-1-ledd-32">Noen av disse kontrakttyper inneholder insitamenter som skal tjene til å anspore til kostnadsreduksjon som f.eks. i priskontrakt med ansporing. I denne kontrakt er det innført en mekanisme som øker leverandørens gevinst når kostnadene reduseres samtidig som total pris for kjøper går ned. I kontrakten avtales det stipulert kostnad og en dertil hørende stipulert risikokompensasjon, som beregnes slik som angitt i kapittel 17 Kostnadskontroll. I tillegg skal det avtales hvordan partene skal dele kostnadsinnsparingene. Leverandøren kan derved ved ekstra innsats realisere en gevinst som går opp til det maksimum som er avtalt.</article> <article class="defaultP" margin-top="true">§ 29-1 Levering av varer, tjenester eller utførelse av bygge- og anleggsarbeider første ledd skal lyde:</article><article class="legalP" id="kapittel-1-ledd-33">LOA og FOA kommer til anvendelse på alle anskaffelser av varer, tjenester eller bygge- og anleggsarbeider som faller inn under FOAs anvendelsesområde, jf. FOA § 1-1 og § 1-3.</article> <article class="defaultP" margin-top="true">§ 29-1 Levering av varer, tjenester eller utførelse av bygge- og anleggsarbeider andre ledd skal lyde:</article><article class="legalP" id="kapittel-1-ledd-34">Ved forsvarssektorens anskaffelser som kan unntas fra FOA med hjemmel i FOA kapittel 2, kommer bestemmelsene i LOA, med enkelte unntak, til anvendelse. Det må konkret vurderes om LOA kommer til anvendelse når unntak etter FOA kapittel 2 påberopes.</article> <article class="defaultP" margin-top="true">§ 29-1 Levering av varer, tjenester eller utførelse av bygge- og anleggsarbeider kommentaren skal lyde:</article><article class="legalP" id="kapittel-1-ledd-35">Ikke alle kontrakter som er unntatt FOA plikter å følge LOA, eksempelvis gjelder dette anskaffelser som faller inn under EØS-avtalens artikkel 123, og kontrakter som innebærer utøvelse av offentlig myndighet som kan unntas etter EØS-avtalen artikkel 39, jf. artikkel 32.</article> <article class="defaultP" margin-top="true">§ 29-2 Anvendelse av unntaksbestemmelser i FOA første ledd skal lyde:</article><article class="legalP" id="kapittel-1-ledd-36">Hvor anskaffelsesmyndigheten velger å anvende unntaksbestemmelsene i FOA kapittel 2 må dette påberopes i hvert enkelt tilfelle og begrunnes konkret.</article> <article class="defaultP" margin-top="true">§ 29-2 Anvendelse av unntaksbestemmelser i FOA andre ledd skal lyde:</article><article class="legalP" id="kapittel-1-ledd-37">Anskaffelsesmyndigheten må dokumentere i anskaffelsesprotokollen at vilkårene for å benytte unntaksbestemmelsene i FOA kapittel 2 er oppfylt.</article> <article class="defaultP" margin-top="true">§ 33-1 Grunnleggende krav kommentaren skal lyde:</article><article class="legalP" id="kapittel-1-ledd-38">De grunnleggende anskaffelsesrettslige kravene tar utgangspunkt i LOA § 4. Anskaffelsesmyndigheten kan fravike kravene helt eller delvis som et tiltak etter EØS-avtalen artikkel 123. Eksempler på dette kan være ved bilateralt samarbeid, NATO-forpliktelser eller industrielt samarbeid.</article><article class="legalP" id="kapittel-1-ledd-39">Hvis anskaffelsesmyndigheten fraviker de grunnleggende anskaffelsesrettslige kravene, helt eller delvis, skal anskaffelsesmyndigheten begrunne hvorfor kravene fravikes. Begrunnelsen skal fremgå av anskaffelsesprotokollen.</article> <article class="defaultP" margin-top="true">§ 36-5 Skatteattest skal lyde:</article><article class="numberedLegalP" data-numerator="1" id="kapittel-1-nummer-1">(1) Forsvarssektoren skal for anskaffelser som overstiger 500&#xa0;000 NOK eks. mva. kreve at samtlige norske leverandører som leverer tilbud fremlegger skatteattest for merverdiavgift og skatteattest for skatt.</article><article class="numberedLegalP" data-numerator="2" id="kapittel-1-nummer-2">(2) Forsvarssektoren skal angi innleveringsmåte og tidspunktet for innlevering.</article><article class="numberedLegalP" data-numerator="3" id="kapittel-1-nummer-3">(3) Skatteattestene skal ikke være eldre enn 6 måneder regnet fra fristen i annet ledd.</article><article class="numberedLegalP" data-numerator="4" id="kapittel-1-nummer-4">(4) Dersom skatteattest ikke er ankommet iht. disse bestemmelsene med forbehold av det som følger av § 36-7, skal tilbudet avvises, jf. § 38-8.</article><article class="numberedLegalP" data-numerator="5" id="kapittel-1-nummer-5">(5) Tilsvarende krav om skatteattest som står i denne bestemmelsen kan også gjøres gjelde for utenlandske leverandører. Dersom skatteattest ikke er ankommet iht. disse bestemmelsene med forbehold av det som følger av § 36-7, skal tilbudet avvises, jf. § 38-8.</article> <article class="defaultP" margin-top="true">§ 38-3 Bruk av rådgivere ved utarbeidelse av spesifikasjoner endres til Forberedende undersøkelser og dialog med leverandører før konkurransen og skal lyde:</article><article class="numberedLegalP" data-numerator="1" id="kapittel-1-nummer-6">(1) Anskaffelsesmyndigheten kan gjennomføre markedsundersøkelser for å forberede anskaffelsen og gi informasjon til leverandørene om sine planer og behov.</article><article class="numberedLegalP" data-numerator="2" id="kapittel-1-nummer-7">(2) Anskaffelsesmyndigheten kan søke eller motta råd fra uavhengige eksperter, myndigheter, leverandører eller andre markedsaktører. Rådene kan brukes i planleggingen og gjennomføringen av anskaffelsen. Forutsetningen er at rådene ikke har konkurransevridende effekt eller fører til brudd på likebehandlingsprinsippet.</article><article class="numberedLegalP" data-numerator="3" id="kapittel-1-nummer-8">(3) Når en leverandør eller en virksomhet tilknyttet leverandøren har gitt råd til anskaffelsesmyndigheten forut for konkurransen, skal anskaffelsesmyndigheten treffe egnede tiltak for å sikre at leverandøren ikke får en urimelig konkurransefordel dersom han deltar i konkurransen. Det samme gjelder dersom leverandøren har vært involvert i planleggingen av konkurransen på annen måte. Egnede tiltak vil blant annet være:<ul class="defaultList"><li data-li-identifier="a." data-name="a."><article class="listArticle" id="kapittel-1-nummer-8-punkt-1"><article class="legalP" id="kapittel-1-nummer-8-punkt-1-ledd-1">å sørge for at de andre leverandørene som deltar i konkurransen, mottar de samme relevante opplysningene som er utvekslet i dialogen med leverandøren i planleggingen av konkurransen.</article></article></li><li data-li-identifier="b." data-name="b."><article class="listArticle" id="kapittel-1-nummer-8-punkt-2"><article class="legalP" id="kapittel-1-nummer-8-punkt-2-ledd-1">å fastsette en tilstrekkelig frist for mottak av tilbud for å utjevne eventuelle fordeler.</article></article></li></ul></article> <article class="defaultP" margin-top="true">§ 38-8 Avvisning på grunn av forhold ved leverandøren andre ledd bokstav b skal lyde:</article><article class="legalP" id="kapittel-1-ledd-40">har unnlatt å levere skatteattester, eller der det er stilt krav om tilsvarende attest for utenlandske leverandører jf. § 36-5, med forbehold av det som følger § 36-7.</article> <article class="defaultP" margin-top="true">§ 38-8 Avvisning på grunn av forhold ved leverandøren andre ledd bokstav d oppheves.</article> <article class="defaultP" margin-top="true">§ 38-13 Forlengelse av vedståelsesfrist skal lyde:</article><article class="legalP" id="kapittel-1-ledd-41">Hvis anskaffelsesmyndigheten ikke er i stand til å inngå kontrakt innen vedståelsesfristens utløp, skal samtlige tilbydere forespørres samtidig om å forlenge vedståelsesfristen. Begrunnelse for forlengelsen skal registreres i anskaffelsesprotokollen.</article> <article class="defaultP" margin-top="true">§ 39-2 Krav til bruk av rammeavtaler kommentaren skal lyde:</article><article class="legalP" id="kapittel-1-ledd-42">Hensikten med denne avgrensningen er å ivareta det grunnleggende prinsippet om konkurranse, og for å sikre en regelmessig vurdering av markedssituasjonen og Forsvarssektorens behov. FOA har bestemmelser om maksimalt fire år mens FOSA har bestemmelser om maksimalt syv år.</article><article class="legalP" id="kapittel-1-ledd-43">Dersom rammeavtale er inngått for å sikre understøttelse av hovedmateriell, og det er en bestemt leverandør som er særskilt egnet til å ivareta dette, kan rammeavtale inngås med den varighet som er nødvendig for å sikre leveranser i hovedmateriellets levetid. Denne type avtale skal så langt det er mulig inngås i forbindelse med kjøp av hovedmateriellet.</article><article class="legalP" id="kapittel-1-ledd-44">Behov for kostbare investeringer med lang nedskrivningstid for å utføre kontrakten, kan også forsvare en lengre varighet på avtalen.</article> <article class="defaultP" margin-top="true">§ 42-5 Rapportering om industrisamarbeid første ledd skal lyde:</article><article class="legalP" id="kapittel-1-ledd-45">Forsvarsmateriell er ansvarlig for oppfølging av inngåtte industrisamarbeidsavtaler. Oppfølging skjer ved at hver leverandør fremsender årsrapporter til Forsvarsmateriell, som vurderer disse, og gir tilbakemelding til leverandørene. Det kan avtales annen type rapportering og oppfølging i den enkelte Industrisamarbeidsavtale.</article> <article class="defaultP" margin-top="true">§ 42-5 Rapportering om industrisamarbeid andre ledd skal lyde:</article><article class="legalP" id="kapittel-1-ledd-46">Forsvarsmateriell rapporterer årlig til Forsvarsdepartementet status over inngåtte industrisamarbeidsavtaler.</article> <article class="defaultP" margin-top="true">§ 42-5 Rapportering om industrisamarbeid tredje ledd skal lyde:</article><article class="legalP" id="kapittel-1-ledd-47">Anskaffelsesmyndigheten skal oversende kopi av alle inngåtte avtaler (kontrakter) og endringsavtaler til Forsvarsmateriell når det foreligger avtale om industrisamarbeid.</article> <article class="defaultP" margin-top="true">Nytt vedlegg 8 skal lyde:<ul class="defaultList"><li data-li-identifier="8." data-name="8."><article class="listArticle" id="kapittel-1-ledd-47-punkt-1"><article class="legalP" id="kapittel-1-ledd-47-punkt-1-ledd-1">Etiske retningslinjer for næringslivskontakt i forsvarssektoren (engelsk versjon).</article><article class="defaultP">(pdf)</article></article></li></ul></article></section><section class="section" data-name="kapII" id="kapittel-2" data-lovdata-URL="LTI/forskrift/2017-08-28-1584/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikraftsetting</i></article><article class="legalP" id="kapittel-2-ledd-1">Endringene gjelder fra 1. januar 2018.</article></section></main></body></html>