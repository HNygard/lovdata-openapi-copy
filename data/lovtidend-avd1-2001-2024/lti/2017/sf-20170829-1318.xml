<!DOCTYPE html><html lang="no"><head><title>Forskrift om tiltak for å forebygge, begrense og bekjempe pankreassykdom (PD) hos akvakulturdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-08-29-1318</dd><dt class="dokid">DokumentID</dt><dd class="dokid">LTI/forskrift/2017-08-29-1318</dd><dt class="ministry">Departement</dt><dd class="ministry"><ul><li>Nærings- og fiskeridepartementet</li></ul></dd><dt class="dateInForce">I kraft fra</dt><dd class="dateInForce">2017-08-29, dep. bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-11-20-1315</li><li>forskrift/2012-11-06-1056</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§6</li><li>lov/2003-12-19-124/§7</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§19</li><li>lov/2003-12-19-124/§23</li><li>lov/2003-12-19-124/§28</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2017-08-31 15:20</dd><dt class="lastupdated">Rettet</dt><dd class="lastupdated">2017-09-06 (§ 1).</dd><dt class="journalNumber">Journalnummer</dt><dd class="journalNumber">2017-0924</dd><dt class="titleShort">Korttittel</dt><dd class="titleShort">Forskrift om tiltak for å forebygge, begrense og bekjempe PD hos akvakulturdyr</dd><dt class="title">Tittel</dt><dd class="title">Forskrift om tiltak for å forebygge, begrense og bekjempe pankreassykdom (PD) hos akvakulturdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og fiskeridepartementet 29. august 2017 med hjemmel i lov 19. desember 2003 nr. 124 om matproduksjon og mattrygghet mv. (matloven) § 6, § 7, § 13, § 14, § 15, § 19, § 23, § 28 og § 33 jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2017-08-29-1318</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tiltak for å forebygge, begrense og bekjempe pankreassykdom (PD) hos akvakulturdyr<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 4. Krav til rutinemessig prøvetaking og testing</li><li>§ 5. Krav til akkrediterte laboratorier</li><li>§ 6. Krav til prøvetaking og innsendelse av prøver ved mistanke om PD</li><li>§ 7. Vaksinering mot PD</li><li>§ 8. Tiltak ved mistanke om eller påvisning av PD</li></ul></li><li>Kapittel III. Tiltak i PD-sonen<ul class="tocSubUl"><li>§ 9. Flytting av sjøsatt fisk</li><li>§ 10. Krav til servicefartøy, servicepersonell og utstyr</li><li>§ 11. Tiltak ved påvisning av PD</li><li>§ 12. Krav til transport og håndtering av oppdrettsnøter</li></ul></li><li>Kapittel IV. Tiltak i overvåkingssonene<ul class="tocSubUl"><li>§ 13. Tiltak ved mistanke om eller påvisning av PD</li></ul></li><li>Kapittel V. Andre bestemmelser<ul class="tocSubUl"><li>§ 14. Tilsyn og vedtak</li><li>§ 15. Dispensasjon</li><li>§ 16. Straffebestemmelser</li><li>§ 17. Ikrafttredelse og oppheving av andre forskrifter</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-08-29-1318" id="dokument"><h1>Forskrift om tiltak for å forebygge, begrense og bekjempe pankreassykdom (PD) hos akvakulturdyr</h1><section class="section" data-name="kapI" id="kapittel-1" data-lovdata-URL="LTI/forskrift/2017-08-29-1318/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2017-08-29-1318/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å redusere konsekvensen av pankreassykdom (PD) i en PD-sone, å hindre at PD etablerer seg i en overvåkningssone og å begrense utbredelse av de enkelte subtypene av Salmonid alphavirus (SAV).</article></article><article class="legalArticle" data-lovdata-URL="LTI/forskrift/2017-08-29-1318/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for akvakulturanlegg for fiskearter som inngår i definisjonen av fisk i § 3.</article><article class="legalP" id="kapittel-1-paragraf-2-ledd-2">Forskriften gjelder for akkrediterte laboratorier som mottar og tester prøver for forekomst av SAV.</article><article class="legalP" id="kapittel-1-paragraf-2-ledd-3">Forskriften gjelder for servicefartøy, servicepersonell og notvaskerier som opererer i PD-sonen.</article><article class="legalP" id="kapittel-1-paragraf-2-ledd-4">Forskriften gjelder i en PD-sone som strekker seg fra Jærens rev ved Søre Revtangen til Skjemta, Flatanger.</article><article class="legalP" id="kapittel-1-paragraf-2-ledd-5">Forskriften gjelder i to overvåkingssoner. Overvåkingssonen i sør strekker seg fra Jærens rev ved Søre Revtangen til grensen mellom Norge og Sverige. Overvåkingssonen i nord strekker seg fra fylkesgrensen ved Skjemta, Flatanger til grensen mellom Norge og Russland.</article><article class="legalP" id="kapittel-1-paragraf-2-ledd-6">Kapittel I, II og V gjelder hele landet. Kapittel III gjelder i PD-sonen. Kapittel IV gjelder i overvåkingssonene.</article></article><article class="legalArticle" data-lovdata-URL="LTI/forskrift/2017-08-29-1318/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Akkreditert laboratorium:</i> Et laboratorium som er akkreditert i samsvar med europeisk standard EN ISO/IEC 17025 «generelle krav til prøvetakings- og kalibreringslaboratoriers kompetanse» for testing for SAV.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Fisk:</i> Fisk tilhørende slektene Salmo (atlantisk laks og ørret), Salvelinus (røye) og Oncorhynchus (stillehavslaks og regnbueørret) og rensefisk.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Mistanke om PD:</i> Påvisning av SAV med PCR eller dyrking, kliniske eller patologiske forandringer forenlig med PD, eller påvisning av antistoff mot PD (serologi).</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>PD:</i> Infeksjon med Salmonid alphavirus (SAV).</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>Påvist PD:</i> Påvising av SAV med PCR eller dyrking, i tillegg til kliniske symptomer eller patologiske forandringer forenlig med PD.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Rensefisk:</i> Alle arter av fisk som benyttes i akvakulturanlegg for å redusere antall lakselus.</article></article></li><li data-li-identifier="g)" data-name="g)"><article class="listArticle" id="kapittel-1-paragraf-3-ledd-1-punkt-7"><article class="legalP" id="kapittel-1-paragraf-3-ledd-1-punkt-7-ledd-1"><i>SAV:</i> Salmonid alphavirus.</article></article></li><li data-li-identifier="h)" data-name="h)"><article class="listArticle" id="kapittel-1-paragraf-3-ledd-1-punkt-8"><article class="legalP" id="kapittel-1-paragraf-3-ledd-1-punkt-8-ledd-1"><i>Servicefartøy:</i> Båter og installasjoner som benyttes ved driftsmessige oppgaver i et akvakulturanlegg, inkludert ensilasjebåter som anløper flåte eller landbase, men unntatt fôrbåter.</article></article></li><li data-li-identifier="i)" data-name="i)"><article class="listArticle" id="kapittel-1-paragraf-3-ledd-1-punkt-9"><article class="legalP" id="kapittel-1-paragraf-3-ledd-1-punkt-9-ledd-1"><i>Servicepersonell:</i> Dykkere og andre som utfører arbeid i et akvakulturanlegg.</article></article></li><li data-li-identifier="j)" data-name="j)"><article class="listArticle" id="kapittel-1-paragraf-3-ledd-1-punkt-10"><article class="legalP" id="kapittel-1-paragraf-3-ledd-1-punkt-10-ledd-1"><i>Ubehandlet sjøvann:</i> Sjøvann som ikke er behandlet i henhold til krav fastsatt i forskrift 20. februar 1997 nr. 192 om desinfeksjon av inntaksvann til og avløpsvann fra akvakulturrelatert virksomhet, § 10 pkt. 1.</article></article></li><li data-li-identifier="k)" data-name="k)"><article class="listArticle" id="kapittel-1-paragraf-3-ledd-1-punkt-11"><article class="legalP" id="kapittel-1-paragraf-3-ledd-1-punkt-11-ledd-1"><i>Åpen slaktemerd:</i> Slaktemerd som slipper ut ubehandlet sjøvann</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-08-29-1318/KAPITTEL_2"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/2017-08-29-1318/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til rutinemessig prøvetaking og testing</span></h3><article class="legalP" id="kapittel-2-paragraf-1-ledd-1">Fisk, unntatt rensefisk, i akvakulturanlegg med ubehandlet sjøvann der SAV ikke er påvist, skal undersøkes for SAV minst en gang i måneden. Ved hver undersøkelse skal det tas ut prøver av hjerte og nyre fra minst 20 fisk.</article><article class="legalP" id="kapittel-2-paragraf-1-ledd-2">Fisk som skal flyttes fra akvakulturanlegg med sjøvann til andre akvakulturanlegg, unntatt av slaktemerder, skal undersøkes for SAV i løpet av de tre siste ukene før fisken flyttes. Det skal tas ut prøver av hjerte og nyre fra minst 60 fisk. Fisk skal ikke flyttes før analyseresultatene foreligger.</article><article class="legalP" id="kapittel-2-paragraf-1-ledd-3">Prøveuttak som pålagt i første og andre ledd skal tas fra fisk som gir størst sannsynlighet for å avdekke eventuell forekomst av SAV. Prøvene skal tas ut av veterinær eller fiskehelsebiolog. Medhjelper kan benyttes i tråd med bestemmelsene i dyrehelsepersonelloven § 15. Prøvene skal sendes til akkreditert laboratorium for individuell analyse med PCR for SAV innen to virkedager.</article></article><article class="legalArticle" data-lovdata-URL="LTI/forskrift/2017-08-29-1318/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til akkrediterte laboratorier</span></h3><article class="legalP" id="kapittel-2-paragraf-2-ledd-1">Akkrediterte laboratorier skal gjennomføre individuelle analyser av prøver som er tatt ut i henhold til § 4, § 6 og § 13 første ledd. Prøvene skal undersøkes med PCR for SAV, og eventuelle påvisninger av SAV skal subtypes. Resultatet skal foreligge senest syv dager etter at prøvene har ankommet laboratoriet.</article><article class="legalP" id="kapittel-2-paragraf-2-ledd-2">Prøvene skal sendes videre til Nasjonalt referanselaboratorium dersom analyseresultatet er uklart og det er nødvendig for å avklare smittestatusen.</article><article class="legalP" id="kapittel-2-paragraf-2-ledd-3">Akkrediterte laboratorier skal sende månedlige oppsummeringer av analyseresultater til Nasjonalt referanselaboratorium etter nærmere anvisning fra Mattilsynet.</article></article><article class="legalArticle" data-lovdata-URL="LTI/forskrift/2017-08-29-1318/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til prøvetaking og innsendelse av prøver ved mistanke om PD</span></h3><article class="legalP" id="kapittel-2-paragraf-3-ledd-1">Ved mistanke om PD i et akvakulturanlegg der sykdommen ikke er påvist, skal det umiddelbart tas ut 60 nye prøver av hjerte og nyre som analyseres slik beskrevet i § 5. I tillegg skal det sendes inn organprøver på formalin, samt vev fra hjerte og nyre på RNAlater fra minst 10 fisk til Nasjonalt referanselaboratorium. I overvåkingssonene skal det også tas ut vev på virustransportmedium fra de samme 10 fiskene.</article><article class="legalP" id="kapittel-2-paragraf-3-ledd-2">Dersom det oppstår mistanke om PD som ikke blir bekreftet gjennom analyser av prøver etter første ledd, skal det søkes å bekrefte eller avkrefte mistanken gjennom følgende prøvetakingsopplegg:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-2-punkt-1"><article class="legalP" id="kapittel-2-paragraf-3-ledd-2-punkt-1-ledd-1">Det skal tas ut prøver av hjerte og nyre fra minst 60 fisk minst 1 gang i måneden i 4 måneder etter siste positive prøve.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-2-punkt-2"><article class="legalP" id="kapittel-2-paragraf-3-ledd-2-punkt-2-ledd-1">Prøvene skal sendes til akkreditert laboratorium for individuell analyse med PCR for SAV innen to virkedager.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-2-punkt-3"><article class="legalP" id="kapittel-2-paragraf-3-ledd-2-punkt-3-ledd-1">Ved nye positive prøver, skal det umiddelbart sendes inn organprøver på formalin, samt vev fra hjerte og nyre på RNAlater fra minst 10 fisk til Nasjonalt referanselaboratorium. I overvåkingssonene skal det i tillegg tas ut vev på virustransportmedium fra de samme 10 fiskene.</article></article></li></ul></article><article class="legalP" id="kapittel-2-paragraf-3-ledd-3">Såfremt det gjennom undersøkelsene etter annet ledd ikke avdekkes noen nye positive prøver, anses mistanken som avkreftet.</article><article class="legalP" id="kapittel-2-paragraf-3-ledd-4">Prøveuttak som pålagt i første og andre ledd skal tas fra fisk som gir størst sannsynlighet for å avdekke eventuell forekomst av PD.</article><article class="legalP" id="kapittel-2-paragraf-3-ledd-5">Prøvene etter første ledd og andre ledd bokstav c, skal tas ut av veterinær eller fiskehelsebiolog. For prøver tatt ut etter andre ledd bokstav a kan medhjelper benyttes i tråd med bestemmelsene i dyrehelsepersonelloven § 15.</article></article><article class="legalArticle" data-lovdata-URL="LTI/forskrift/2017-08-29-1318/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vaksinering mot PD</span></h3><article class="legalP" id="kapittel-2-paragraf-4-ledd-1">Laks og regnbueørret som settes ut i matfisk og stamfiskanlegg i området som strekker seg fra Taskneset (Fræna) i sør, til Langøya ved Kvaløya (Sømna) i nord, skal være vaksinert mot PD.</article><article class="legalP" id="kapittel-2-paragraf-4-ledd-2">Mattilsynet kan pålegge vaksinasjon mot PD i andre områder dersom dette er nødvendig.</article></article><article class="legalArticle" data-lovdata-URL="LTI/forskrift/2017-08-29-1318/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tiltak ved mistanke om eller påvisning av PD</span></h3><article class="legalP" id="kapittel-2-paragraf-5-ledd-1">Det er forbudt å flytte fisk inn til eller ut av et akvakulturanlegg med mistanke om eller påvist PD uten tillatelse fra Mattilsynet.</article><article class="legalP" id="kapittel-2-paragraf-5-ledd-2">Unntatt fra forbudet i første ledd er flytting av rensefisk inn i et akvakulturanlegg.</article><article class="legalP" id="kapittel-2-paragraf-5-ledd-3">Valg av slakteri for slakting av fisk fra akvakulturanlegg med mistanke om eller påvist PD skal godkjennes av Mattilsynet.</article><article class="legalP" id="kapittel-2-paragraf-5-ledd-4">Fisk fra akvakulturanlegg med mistanke om eller påvist PD skal ikke settes ut i åpen slaktemerd ved slakteri. Mattilsynet kan gjøre unntak fra dette kravet dersom smitterisikoen er lav eller det er nødvendig for å kontrollere utbruddet.</article><article class="legalP" id="kapittel-2-paragraf-5-ledd-5">Etter at akvakulturanlegget er tømt for fisk, skal fartøy, fôrflåter, flyteringer og annet utstyr rengjøres og desinfiseres før utstyret flyttes eller tas i bruk igjen.</article><article class="legalP" id="kapittel-2-paragraf-5-ledd-6">Mattilsynet kan opprette kontrollområde for bekjempelse av PD i samsvar med omsetnings- og sykdomsforskriften for akvatiske dyr § 40.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2017-08-29-1318/KAPITTEL_3"><h2>Kapittel III. Tiltak i PD-sonen</h2><article class="legalArticle" data-lovdata-URL="LTI/forskrift/2017-08-29-1318/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Flytting av sjøsatt fisk</span></h3><article class="legalP" id="kapittel-3-paragraf-1-ledd-1">Det er forbudt å flytte fisk fra akvakulturanlegg med ubehandlet sjøvann til andre akvakulturanlegg, med mindre flyttingen er en del av en godkjent driftsplan.</article><article class="legalP" id="kapittel-3-paragraf-1-ledd-2">Unntatt fra forbudet i første ledd er rensefisk som har vært utsatt for ubehandlet sjøvann dersom fisken har blitt undersøkt i henhold til § 4 annet ledd, og negativt prøvesvar foreligger.</article></article><article class="legalArticle" data-lovdata-URL="LTI/forskrift/2017-08-29-1318/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til servicefartøy, servicepersonell og utstyr</span></h3><article class="legalP" id="kapittel-3-paragraf-2-ledd-1">Servicefartøy og utstyr skal ikke forlate PD-sonen før de er forsvarlig rengjort og desinfisert. Gjennomført rengjøring og desinfeksjon skal være inspisert og attestert av veterinær eller fiskehelsebiolog.</article><article class="legalP" id="kapittel-3-paragraf-2-ledd-2">Servicefartøy som har vært brukt i oppdrag med håndtering av levende fisk i akvakulturanlegg, skal i tillegg gjennomgå en karantenetid for å hindre spredning av smitte. Karantenetiden skal være på minst 48 timer fra rengjøringen er attestert.</article><article class="legalP" id="kapittel-3-paragraf-2-ledd-3">Båtfører på servicefartøy og servicepersonell skal føre logg over sin aktivitet i PD-sonen. Loggen skal inneholde oversikt over gjennomført vask og desinfeksjon av båt og utstyr, og hvilke akvakulturanlegg som er besøkt, herunder tidspunkt og type oppdrag.</article></article><article class="legalArticle" data-lovdata-URL="LTI/forskrift/2017-08-29-1318/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tiltak ved påvisning av PD</span></h3><article class="legalP" id="kapittel-3-paragraf-3-ledd-1">Mattilsynet kan etter en vurdering av smittesituasjonen pålegge at fisk i akvakulturanlegg nord for Hustadvika med påvist PD med subtype SAV3, skal slaktes eller destrueres. Mattilsynet kan også tillate at fisken flyttes til PD-sonen sør for Hustavika for videre vekst før slakting dersom smitterisikoen er lav. Valg av transportrute skal godkjennes av Mattilsynet.</article><article class="legalP" id="kapittel-3-paragraf-3-ledd-2">Mattilsynet kan fatte vedtak om å tømme akvakulturanlegg med påvisning av PD av alle subtyper av SAV, dersom hensynet til å begrense smittespredning tilsier det.</article></article><article class="legalArticle" data-lovdata-URL="LTI/forskrift/2017-08-29-1318/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til transport og håndtering av oppdrettsnøter</span></h3><article class="legalP" id="kapittel-3-paragraf-4-ledd-1">Oppdrettsnøter fra akvakulturanlegg i sonen skal transporteres i tett beholder, og alt avrenningsvann fra beholderen skal samles opp på notvaskeriet og desinfiseres.</article><article class="legalP" id="kapittel-3-paragraf-4-ledd-2">Ved rengjøring av nøter fra sonen skal avløpsvannet samles opp, filtreres og desinfiseres før utslipp eller gjenbruk. Filtratet skal håndteres på en smittehygienisk forsvarlig måte.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2017-08-29-1318/KAPITTEL_4"><h2>Kapittel IV. Tiltak i overvåkingssonene</h2><article class="legalArticle" data-lovdata-URL="LTI/forskrift/2017-08-29-1318/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tiltak ved mistanke om eller påvisning av PD</span></h3><article class="legalP" id="kapittel-4-paragraf-1-ledd-1">Når SAV er påvist i et akvakulturanlegg i overvåkingssonen, skal akvakulturanlegg innenfor en radius på 30 km fra det berørte akvakulturanlegget, eller akvakulturanlegg utenfor dette området som har hatt kontakt som medfører smitterisiko, undersøkes innen syv dager for å dokumentere smittestatus. Undersøkelsene skal gjennomføres i henhold til kravene i § 4 første ledd andre punktum og tredje ledd.</article><article class="legalP" id="kapittel-4-paragraf-1-ledd-2">Mattilsynet kan etter en vurdering av smittesituasjonen pålegge at fisk i akvakulturanlegg der PD påvises, skal slaktes ut eller destrueres. Mattilsynet kan også tillate at fisken flyttes til PD-sonen for videre vekst før slakting dersom smitterisikoen er lav. Valg av transportrute skal godkjennes av Mattilsynet.</article><article class="legalP" id="kapittel-4-paragraf-1-ledd-3">Oppdrettsnøter fra akvakulturanlegg med mistanke om eller påvist PD skal transporteres i tett beholder, og alt avrenningsvann fra beholderen skal samles opp på notvaskeriet og desinfiseres.</article><article class="legalP" id="kapittel-4-paragraf-1-ledd-4">Ved rengjøring av nøter fra akvakulturanlegg med mistanke om eller påvist PD skal avløpsvannet samles opp, filtreres og desinfiseres før utslipp eller gjenbruk. Filtratet skal håndteres på en smittehygienisk forsvarlig måte.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2017-08-29-1318/KAPITTEL_5"><h2>Kapittel V. Andre bestemmelser</h2><article class="legalArticle" data-lovdata-URL="LTI/forskrift/2017-08-29-1318/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilsyn og vedtak</span></h3><article class="legalP" id="kapittel-5-paragraf-1-ledd-1">Mattilsynet fører tilsyn og kan fatte nødvendige vedtak for å gjennomføre bestemmelsene gitt i denne forskriften i samsvar med matloven.</article></article><article class="legalArticle" data-lovdata-URL="LTI/forskrift/2017-08-29-1318/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-2-ledd-1">Mattilsynet kan i særlige tilfeller dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2017-08-29-1318/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Straffebestemmelser</span></h3><article class="legalP" id="kapittel-5-paragraf-3-ledd-1">Forsettlig eller uaktsom overtredelse av denne forskriften eller bestemmelser og vedtak gitt i medhold av den, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2017-08-29-1318/§17" data-name="§17" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og oppheving av andre forskrifter</span></h3><article class="legalP" id="kapittel-5-paragraf-4-ledd-1">Denne forskrift trer i kraft straks.</article><article class="legalP" id="kapittel-5-paragraf-4-ledd-2">§ 7 trer i kraft fra den tid departementet bestemmer.</article><article class="legalP" id="kapittel-5-paragraf-4-ledd-3">Fra samme dato oppheves forskrift 20. november 2007 nr. 1315 om sone for å hindre smitte og bekjempe pankreassjukdom hos akvakulturdyr, og forskrift 6. november 2012 nr. 1056 om sone for å begrense spredning og utbrudd av pankreassjukdom forårsaket av SAV2 hos akvakulturdyr.</article></article></section></main></body></html>