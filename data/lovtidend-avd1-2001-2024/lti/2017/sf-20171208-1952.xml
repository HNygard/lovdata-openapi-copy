<!DOCTYPE html><html lang="no"><head><title>Forskrift om endringer i forskrift 21. desember 2007 nr. 1610 om behandling av helseopplysninger i nasjonal database for elektroniske resepter (Reseptformidlerforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-08-1952</dd><dt class="dokid">DokumentID</dt><dd class="dokid">LTI/forskrift/2017-12-08-1952</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-12-21-1610</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2014-06-20-42/§7</li><li>lov/2014-06-20-42/§10</li><li>lov/2014-06-20-42/§12</li><li>lov/2014-06-20-42/§14</li><li>lov/2014-06-20-42/§19</li></ul></dd><dt class="dateOfPublication">Kunngjort</dt><dd class="dateOfPublication">2017-12-08 15:20</dd><dt class="journalNumber">Journalnummer</dt><dd class="journalNumber">2017-1248</dd><dt class="titleShort">Korttittel</dt><dd class="titleShort">Endr. i reseptformidlerforskriften</dd><dt class="title">Tittel</dt><dd class="title">Forskrift om endringer i forskrift 21. desember 2007 nr. 1610 om behandling av helseopplysninger i nasjonal database for elektroniske resepter (Reseptformidlerforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 8. desember 2017 med hjemmel i lov 20. juni 2014 nr. 42 om behandling av helseopplysninger ved ytelse av helsehjelp (pasientjournalloven) § 7, § 10, § 12, § 14 og § 19. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2017-12-08-1952</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift 21. desember 2007 nr. 1610 om behandling av helseopplysninger i nasjonal database for elektroniske resepter (Reseptformidlerforskriften)<ul class="tocSubUl"><li>I<ul class="tocSubUl"><li>§ 3-1. Tilgjengeliggjøring av resept og reseptopplysninger for apotek og bandasjist</li><li>§ 3-2. Tilgjengeliggjøring av reseptopplysninger for Statens legemiddelverk</li><li>§ 3-3. Tilgjengeliggjøring av reseptopplysninger og legemiddelliste og tilbakekalling av reseptopplysninger</li><li>§ 3-4. Tilgjengeliggjøring av opplysninger for rekvirent om hva som er utlevert av legemidler, medisinsk forbruksmateriell eller næringsmidler</li><li>§ 3-5. Tilgjengeliggjøring av opplysninger for fastlege om hva som er utlevert av legemidler, medisinsk forbruksmateriell eller næringsmidler</li><li>§ 3-6. Tilgjengeliggjøring av opplysninger for den nasjonale kjernejournalen</li><li>§ 6-1. Lagring av opplysninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-12-08-1952" id="dokument"><h1>Forskrift om endringer i forskrift 21. desember 2007 nr. 1610 om behandling av helseopplysninger i nasjonal database for elektroniske resepter (Reseptformidlerforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2017-12-08-1952/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 21. desember 2007 nr. 1610 om behandling av helseopplysninger i nasjonal database for elektroniske resepter (Reseptformidlerforskriften) gjøres følgende endringer:</article> <article class="defaultP" margin-top="true">§ 1-3 nytt punkt 7 skal lyde:<ul class="defaultList"><li data-li-identifier="7." data-name="7."><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1"><i>pasientens legemiddelliste:</i> en samlet og oppdatert oversikt over relevante opplysninger om pasientens legemiddelbehandling.</article></article></li></ul></article> <article class="defaultP" margin-top="true">§ 1-7 nytt andre ledd skal lyde:</article><article class="legalP" id="kapittel-1-ledd-2">Reseptformidleren kan også inneholde pasientens legemiddelliste. Når det er relevant for videre legemiddelbehandling, kan pasientens legemiddelliste, i tillegg til opplysninger i første ledd, inneholde opplysninger om:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Legemidler ordinert internt på sykehus, sykehjem mv. og legemidler uten resept</article></article></li><li data-li-identifier="2." data-name="2."><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Kosttilskudd</article></article></li><li data-li-identifier="3." data-name="3."><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Legemiddelreaksjoner, interaksjonsvurderinger og legemiddelgjennomgang.</article></article></li></ul></article> <article class="defaultP" margin-top="true">§ 2-1 nytt sjette ledd skal lyde:</article><article class="legalP" id="kapittel-1-ledd-3">Når en lege gjør endring i en pasients legemiddelbehandling, skal endringen også registreres i pasientens legemiddelliste, med mindre pasienten har motsatt seg at pasientens legemiddelliste gjøres tilgjengelig for legen. Fjerde og femte ledd gjelder tilsvarende.</article> <article class="defaultP" margin-top="true">§ 2-4 nytt tredje ledd skal lyde:</article><article class="legalP" id="kapittel-1-ledd-4">Registrering og oppdatering av opplysninger i pasientens legemiddelliste skal skje på meldingsformat fastsatt av den databehandlingsansvarlige.</article> <article class="defaultP" margin-top="true">Overskriften i § 3-1 skal lyde:</article><article class="futureLegalArticle" data-name="§3-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 3-1</span>. <span class="legalArticleTitle">Tilgjengeliggjøring av resept og reseptopplysninger for apotek og bandasjist</span></span></article> <article class="defaultP" margin-top="true">§ 3-1 nytt femte ledd skal lyde:</article><article class="legalP" id="kapittel-1-ledd-5">Pasientens legemiddelliste kan gjøres tilgjengelig for autorisert og autentisert helsepersonell i apotek.</article> <article class="defaultP" margin-top="true">Overskriften i § 3-2 skal lyde:</article><article class="futureLegalArticle" data-name="§3-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3-2</span>. <span class="legalArticleTitle">Tilgjengeliggjøring av reseptopplysninger for Statens legemiddelverk</span></span></article> <article class="defaultP" margin-top="true">§ 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Tilgjengeliggjøring av reseptopplysninger og legemiddelliste og tilbakekalling av reseptopplysninger</span></span><article class="legalP" id="kapittel-1-foreslåttparagraf-3-ledd-1">Opplysninger i pasientens legemiddelliste og i Reseptformidleren, som rekvirenten selv har meldt inn, kan gjøres tilgjengelig for rekvirenten.</article><article class="legalP" id="kapittel-1-foreslåttparagraf-3-ledd-2">Når det er nødvendig, skal rekvirenten kalle tilbake resepter denne har meldt inn ved å sende melding om dette til reseptformidleren.</article><article class="legalP" id="kapittel-1-foreslåttparagraf-3-ledd-3">Opplysninger om en pasients tilgjengelige resepter og legemiddelliste i registeret, kan gjøres tilgjengelig for andre leger, tannleger, jordmødre og helsesøstre med rekvireringsrett enn den som har rekvirert. Pasienten kan motsette seg at resepter og legemiddelliste gjøres tilgjengelig, jf. pasientjournalloven § 17.</article><article class="legalP" id="kapittel-1-foreslåttparagraf-3-ledd-4">Når det er nødvendig, skal leger, ved oppdatering av legemiddellisten, kalle tilbake resepter ved å sende melding om dette til Reseptformidleren. Tannleger, jordmødre og helsesøstre med rekvireringsrett, som har fått tilgjengeliggjort reseptoversikt eller legemiddelliste etter tredje ledd, kan kalle tilbake resepter utstedt av rekvirent med samme rett til rekvirering, jf. forskrift av 27. april 1998 nr. 455 om rekvirering og utlevering av legemidler fra apotek § 2-2 og § 2-5 andre ledd.</article></article> <article class="defaultP" margin-top="true">§ 3-4 skal lyde:</article><article class="futureLegalArticle" data-name="§3-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-4</span>. <span class="legalArticleTitle">Tilgjengeliggjøring av opplysninger for rekvirent om hva som er utlevert av legemidler, medisinsk forbruksmateriell eller næringsmidler</span></span><article class="legalP" id="kapittel-1-foreslåttparagraf-4-ledd-1">Opplysninger om hvilke legemidler, medisinsk forbruksmateriell eller næringsmidler som er utlevert til pasient på bakgrunn av en resept, kan gjøres tilgjengelig fra Reseptformidleren for den som har utstedt denne resepten.</article></article> <article class="defaultP" margin-top="true">§ 3-5 skal lyde:</article><article class="futureLegalArticle" data-name="§3-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 3-5</span>. <span class="legalArticleTitle">Tilgjengeliggjøring av opplysninger for fastlege om hva som er utlevert av legemidler, medisinsk forbruksmateriell eller næringsmidler</span></span><article class="legalP" id="kapittel-1-foreslåttparagraf-5-ledd-1">Opplysninger om hvilke legemidler, medisinsk forbruksmateriell eller næringsmidler som er utlevert til pasient, kan gjøres tilgjengelig fra Reseptformidleren for pasientens fastlege. Tilsvarende gjelder for lege i institusjon som har overtatt fastlegens listeansvar, jf. forskrift om fastlegeordning i kommunene § 14. Pasienten kan motsette seg at opplysningene gjøres tilgjengelig, jf. pasientjournalloven § 17.</article></article> <article class="defaultP" margin-top="true">§ 3-6 skal lyde:</article><article class="futureLegalArticle" data-name="§3-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 3-6</span>. <span class="legalArticleTitle">Tilgjengeliggjøring av opplysninger for den nasjonale kjernejournalen</span></span><article class="legalP" id="kapittel-1-foreslåttparagraf-6-ledd-1">Pasientenes legemiddelliste og reseptopplysninger skal tilgjengeliggjøres fra Reseptformidleren for den nasjonale kjernejournalen.</article></article> <article class="defaultP" margin-top="true">§ 6-1 skal lyde:</article><article class="futureLegalArticle" data-name="§6-1" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Lagring av opplysninger</span></span><article class="legalP" id="kapittel-1-foreslåttparagraf-7-ledd-1">Opplysninger i Reseptformidleren skal slettes ved utløpet av reseptens gyldighetstid eller senest en måned etter at det ikke lenger kan utleveres legemidler, medisinsk forbruksmateriell eller næringsmidler på resepten.</article><article class="legalP" id="kapittel-1-foreslåttparagraf-7-ledd-2">Opplysningene kan likevel lagres til rekvirent og eventuelt pasientens fastlege og kjernejournal har mottatt opplysninger om hvilke legemidler, medisinsk forbruksmateriell eller næringsmidler som er utlevert. Opplysningene kan ikke lagres lenger enn 60 dager etter utløp av gyldighetstiden.</article><article class="legalP" id="kapittel-1-foreslåttparagraf-7-ledd-3">Opplysninger som inngår i pasientens legemiddelliste, kan, uten hinder av begrensningene i første og andre ledd, lagres i inntil 16 måneder etter at lege har meldt ny legemiddelliste til Reseptformidleren.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-12-08-1952/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft på det tidspunktet departementet bestemmer.</article></section></main></body></html>