<!DOCTYPE html><html lang="no"><head><title>Lov om endringer i EOS-kontrolloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-21-95</dd><dt class="dokid">DokumentID</dt><dd class="dokid">LTI/lov/2017-06-21-95</dd><dt class="ministry">Departement</dt><dd class="ministry"><ul><li>Justis- og beredskapsdepartementet</li></ul></dd><dt class="dateInForce">I kraft fra</dt><dd class="dateInForce">Straks</dd><dt class="changesToDocuments">Endrer</dt><dd class="changesToDocuments"><ul><li>lov/1995-02-03-7</li><li>forskrift/1995-05-30-4295</li></ul></dd><dt class="legalArea">Rettsområde</dt><dd class="legalArea"><ul><li>Forvaltnings- og kommunalrett &gt; Politi</li> <li>HMS og beredskaps- og sikkerhetsrett &gt; Samfunnssikkerhet</li> <li>Strafferett &gt; Utenfor straffeloven</li></ul></dd><dt class="dateOfPublication">Kunngjort</dt><dd class="dateOfPublication">2017-06-21 15:05</dd><dt class="journalNumber">Journalnummer</dt><dd class="journalNumber">2017-0659</dd><dt class="titleShort">Korttittel</dt><dd class="titleShort">Endringslov til EOS-kontrolloven</dd><dt class="title">Tittel</dt><dd class="title">Lov om endringer i EOS-kontrolloven</dd><dt class="miscInformation">Annet om dokumentet</dt><dd class="miscInformation">Dok.nr.8:63 L (2016–2017), Innst.431 L (2016–2017), Lovvedtak 130 (2016–2017). Stortingets første og andre gangs behandling hhv. 13. og 16. juni 2017. Fremmet av Justis- og beredskapsdepartementet.</dd><dt class="refid">RefID</dt><dd class="refid">lov/2017-06-21-95</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i EOS-kontrolloven<ul class="tocSubUl"><li>I<ul class="tocSubUl"><li>§ 1. Kontrollområdet</li><li>§ 2. Formål</li><li>§ 3. Utvalgets sammensetning</li><li>§ 4. Utvalgets sekretariat</li><li>§ 5. Utvalgets oppgaver</li><li>§ 6. Utvalgets kontroll</li><li>§ 7. Inspeksjoner</li><li>§ 8. Innsynsrett mv.</li><li>§ 9. Forklaringer og møteplikt mv.</li><li>§ 10. Om statsrådene og departementene</li><li>§ 11. Taushetsplikt mv.</li><li>§ 12. Saksbehandling</li><li>§ 13. Beslutningsdyktighet og arbeidsform</li><li>§ 14. Generelt om kontrollen og uttalelser</li><li>§ 15. Uttalelser til klagere og forvaltningen</li><li>§ 16. Meddelelser til offentligheten</li><li>§ 17. Forholdet til Stortinget</li><li>§ 18. Ordensforskrifter</li><li>§ 19. Bistand mv.</li><li>§ 20. Økonomiforvaltning, utgiftsdekning til innkalte og sakkyndige</li><li>§ 21. Straff</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2017-06-21-95" id="dokument"><h1>Lov om endringer i EOS-kontrolloven</h1><article class="defaultP" data-text-size="small">Følgende vedtak oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Instruks 30. mai 1995 nr. 4295 om kontroll med etterretnings-, overvåkings- og sikkerhetstjeneste (EOS-kontrollinstruksen).</article></article></li></ul></article><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 3. februar 1995 nr. 7 om kontroll med etterretnings-, overvåkings- og sikkerhetstjeneste (EOS-kontrolloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2017-06-21-95/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 3. februar 1995 nr. 7 om kontroll med etterretnings-, overvåkings- og sikkerhetstjeneste gjøres følgende endringer:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader">§ 1. <span class="legalArticleTitle">Kontrollområdet</span></span><article class="legalP" id="kapittel-1-foreslåttparagraf-1-ledd-1">Stortinget velger et utvalg til å kontrollere etterretnings-, overvåkings- og sikkerhetstjeneste (tjenestene) som utføres av den offentlige forvaltning eller under styring av eller på oppdrag fra denne (EOS-utvalget). Kontrollen utføres innenfor rammene av §§ 5, 6 og 7.</article><article class="legalP" id="kapittel-1-foreslåttparagraf-1-ledd-2">Kontrollen omfatter ikke overordnet påtalemyndighet.</article><article class="legalP" id="kapittel-1-foreslåttparagraf-1-ledd-3">Offentleglova og forvaltningsloven, med unntak av reglene om ugildhet, gjelder ikke for utvalgets virksomhet.</article><article class="legalP" id="kapittel-1-foreslåttparagraf-1-ledd-4">Stortinget kan gi instruks om virksomheten til utvalget innenfor rammen av denne lov og fastsetter bestemmelser om dets sammensetning, funksjonsperiode og sekretariat.</article><article class="legalP" id="kapittel-1-foreslåttparagraf-1-ledd-5">Innenfor rammen av denne lov utfører utvalget sitt verv selvstendig og uavhengig av Stortinget. Stortinget i plenum kan likevel pålegge utvalget å foreta nærmere definerte undersøkelser innenfor utvalgets kontrollmandat, og under iakttakelse av de regler og innenfor de rammer som for øvrig ligger til grunn for utvalgets virksomhet.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader">§ 2. <span class="legalArticleTitle">Formål</span></span><article class="legalP" id="kapittel-1-foreslåttparagraf-2-ledd-1">Formålet med utvalgets kontroll er:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">å klarlegge om og forebygge at noens rettigheter krenkes, herunder påse at det ikke nyttes mer inngripende midler enn det som er nødvendig etter forholdene, og at tjenestene respekterer menneskerettighetene.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">å påse at virksomheten ikke utilbørlig skader samfunnets interesser.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">å påse at virksomheten holdes innen rammen av lov, administrative eller militære direktiver og ulovfestet rett.</article></article></li></ul></article><article class="legalP" id="kapittel-1-foreslåttparagraf-2-ledd-2">Utvalget skal iaktta hensynet til rikets sikkerhet og forholdet til fremmede makter. Kontrollen bør innrettes slik at den er til minst mulig ulempe for tjenestenes løpende virksomhet.</article><article class="legalP" id="kapittel-1-foreslåttparagraf-2-ledd-3">Formålet er rent kontrollerende. Utvalget skal følge prinsippet om etterfølgende kontroll. Utvalget kan ikke instruere de kontrollerte organer eller nyttes av disse til konsultasjoner. Utvalget kan likevel kreve innsyn i og uttale seg om løpende saker.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader">§ 3. <span class="legalArticleTitle">Utvalgets sammensetning</span></span><article class="legalP" id="kapittel-1-foreslåttparagraf-3-ledd-1">Utvalget skal ha syv medlemmer medregnet leder og nestleder, alle valgt av Stortinget etter innstilling fra Stortingets presidentskap, for et tidsrom av inntil fem år. Et medlem kan gjenoppnevnes én gang og maksimalt inneha vervet i ti år. Det bør unngås at flere enn fire medlemmer skiftes ut samtidig. Personer som tidligere har virket i tjenestene, kan ikke velges som utvalgsmedlemmer.</article><article class="legalP" id="kapittel-1-foreslåttparagraf-3-ledd-2">Godtgjørelse til utvalgets medlemmer fastsettes av Stortingets presidentskap.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader">§ 4. <span class="legalArticleTitle">Utvalgets sekretariat</span></span><article class="legalP" id="kapittel-1-foreslåttparagraf-4-ledd-1">Leder for utvalgets sekretariat tilsettes av Stortingets presidentskap etter innstilling fra utvalget. Tilsetting av det øvrige personalet i sekretariatet foretas av utvalget. Nærmere regler om fremgangsmåten ved tilsetting og adgang til delegering av utvalgets myndighet fastsettes i et personalreglement godkjent av Stortingets presidentskap.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader">§ 5. <span class="legalArticleTitle">Utvalgets oppgaver</span></span><article class="legalP" id="kapittel-1-foreslåttparagraf-5-ledd-1">Utvalget skal gjennomføre kontroll og regelmessige inspeksjoner av etterretnings-, overvåkings- og sikkerhetstjeneste som utøves i den sivile og militære forvaltning i henhold til §§ 6 og 7.</article><article class="legalP" id="kapittel-1-foreslåttparagraf-5-ledd-2">Utvalget mottar klager fra enkeltpersoner og organisasjoner. Når en klage mottas, avgjør utvalget om klagen gir grunn til behandling, og foretar i så fall de undersøkelser som klagen tilsier.</article><article class="legalP" id="kapittel-1-foreslåttparagraf-5-ledd-3">Av eget tiltak skal utvalget ta opp alle saker og forhold som det ut fra formålet finner riktig å behandle, og særlig slike som har vært gjenstand for offentlig kritikk. Med forhold menes også regelverk, direktiver og praksis.</article><article class="legalP" id="kapittel-1-foreslåttparagraf-5-ledd-4">Utvalgets undersøkelser kan gå ut over de rammer som følger av § 1 første ledd, jf. § 5 når det tjener til å klarlegge saker eller forhold som utvalget undersøker i kraft av sitt mandat.</article><article class="legalP" id="kapittel-1-foreslåttparagraf-5-ledd-5">Kontrolloppgaven omfatter ikke virksomhet som angår personer som ikke er bosatt i riket og organisasjoner som ikke har tilhold her, eller som angår utlendinger hvis opphold er knyttet til tjeneste for fremmed stat. Utvalget kan likevel utøve kontroll i tilfeller som nevnt i første punktum når særlige grunner tilsier det.</article><article class="legalP" id="kapittel-1-foreslåttparagraf-5-ledd-6">Det departement Kongen bestemmer kan helt eller delvis suspendere kontrollen under krise og krig inntil Stortinget bestemmer annet. Ved slik suspensjon skal Stortinget straks underrettes.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader">§ 6. <span class="legalArticleTitle">Utvalgets kontroll</span></span><article class="legalP" id="kapittel-1-foreslåttparagraf-6-ledd-1">Utvalget skal kontrollere tjenestene i samsvar med formålet i lovens § 2.</article><article class="legalP" id="kapittel-1-foreslåttparagraf-6-ledd-2">Videre skal kontrollen omfatte tjenestenes tekniske virksomhet, herunder overvåking og innhenting av informasjon og behandling av personopplysninger.</article><article class="legalP" id="kapittel-1-foreslåttparagraf-6-ledd-3">Utvalget skal påse at samarbeidet og informasjonsutvekslingen mellom tjenestene og med innenlandske og utenlandske samarbeidspartnere holdes innenfor rammen av de tjenstlige behov og gjeldende regelverk.</article><article class="legalP" id="kapittel-1-foreslåttparagraf-6-ledd-4">Utvalget skal:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-ledd-4-punkt-1"><article class="legalP" id="kapittel-1-foreslåttparagraf-6-ledd-4-punkt-1-ledd-1">for Politiets sikkerhetstjeneste: sikre at virksomheten holdes innenfor rammen av tjenestens fastlagte oppgaver og føre kontroll med tjenestens behandling av forebyggende saker og etterforskningssaker, dens bruk av skjulte tvangsmidler og andre skjulte metoder for informasjonsinnhenting.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-ledd-4-punkt-2"><article class="legalP" id="kapittel-1-foreslåttparagraf-6-ledd-4-punkt-2-ledd-1">for Etterretningstjenesten: sikre at virksomheten holdes innenfor rammen av tjenestens fastlagte oppgaver.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-6-ledd-4-punkt-3"><article class="legalP" id="kapittel-1-foreslåttparagraf-6-ledd-4-punkt-3-ledd-1">for Nasjonal sikkerhetsmyndighet: sikre at virksomheten holdes innenfor rammen av direktoratets fastlagte oppgaver, å føre kontroll med klareringssaker for personer og bedrifter hvor klarering er nektet, tilbakekalt, nedsatt eller suspendert av klareringsmyndighetene.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-6-ledd-4-punkt-4"><article class="legalP" id="kapittel-1-foreslåttparagraf-6-ledd-4-punkt-4-ledd-1">for Forsvarets sikkerhetsavdeling: føre kontroll med at avdelingens utøvelse av personellsikkerhetstjeneste og annen sikkerhetstjeneste holdes innenfor rammen av lov og forskriftsverk og avdelingens fastlagte oppgaver og påse at ingens rettigheter krenkes.</article></article></li></ul></article><article class="legalP" id="kapittel-1-foreslåttparagraf-6-ledd-5">Kontrollen skal skje med innføring i den løpende virksomheten og slik besiktigelse som finnes nødvendig.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader">§ 7. <span class="legalArticleTitle">Inspeksjoner</span></span><article class="legalP" id="kapittel-1-foreslåttparagraf-7-ledd-1">Inspeksjonsvirksomheten skal skje i samsvar med formålet i lovens § 2.</article><article class="legalP" id="kapittel-1-foreslåttparagraf-7-ledd-2">Inspeksjonene skal gjennomføres ut fra behov og minst omfatte:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-7-ledd-2-punkt-1"><article class="legalP" id="kapittel-1-foreslåttparagraf-7-ledd-2-punkt-1-ledd-1">flere inspeksjoner årlig av Etterretningstjenesten sentralt.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-7-ledd-2-punkt-2"><article class="legalP" id="kapittel-1-foreslåttparagraf-7-ledd-2-punkt-2-ledd-1">flere inspeksjoner årlig av Nasjonal sikkerhetsmyndighet.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-7-ledd-2-punkt-3"><article class="legalP" id="kapittel-1-foreslåttparagraf-7-ledd-2-punkt-3-ledd-1">flere inspeksjoner årlig av Den sentrale enhet i Politiets sikkerhetstjeneste.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-7-ledd-2-punkt-4"><article class="legalP" id="kapittel-1-foreslåttparagraf-7-ledd-2-punkt-4-ledd-1">flere inspeksjoner årlig av Forsvarets sikkerhetsavdeling.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-7-ledd-2-punkt-5"><article class="legalP" id="kapittel-1-foreslåttparagraf-7-ledd-2-punkt-5-ledd-1">en årlig inspeksjon av Etterretningsbataljonen.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-7-ledd-2-punkt-6"><article class="legalP" id="kapittel-1-foreslåttparagraf-7-ledd-2-punkt-6-ledd-1">en årlig inspeksjon av Forsvarets spesialstyrker.</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-7-ledd-2-punkt-7"><article class="legalP" id="kapittel-1-foreslåttparagraf-7-ledd-2-punkt-7-ledd-1">en årlig inspeksjon av PST-enhetene i minst to politidistrikter og av minst én av Etterretningstjenestens stasjoner eller etterretnings-/sikkerhetstjeneste ved militære staber og avdelinger.</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-7-ledd-2-punkt-8"><article class="legalP" id="kapittel-1-foreslåttparagraf-7-ledd-2-punkt-8-ledd-1">inspeksjon av eget tiltak av det øvrige politi og andre organer eller institusjoner som bistår Politiets sikkerhetstjeneste.</article></article></li><li data-li-identifier="9." data-name="9."><article class="listArticle" id="kapittel-1-foreslåttparagraf-7-ledd-2-punkt-9"><article class="legalP" id="kapittel-1-foreslåttparagraf-7-ledd-2-punkt-9-ledd-1">for øvrig slik inspeksjon som lovens formål tilsier.</article></article></li></ul></article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader">§ 8. <span class="legalArticleTitle">Innsynsrett mv.</span></span><article class="legalP" id="kapittel-1-foreslåttparagraf-8-ledd-1">For å utføre sitt verv, kan utvalget kreve innsyn i og adgang til forvaltningens arkiver og registre, lokaler, installasjoner og anlegg av enhver art. Like med forvaltningen regnes virksomhet mv. som eies med mer enn en halvdel av det offentlige. Utvalgets rett til innsyn og adgang etter første punktum gjelder tilsvarende overfor virksomheter som bistår ved utførelse av etterretnings-, overvåkings- og sikkerhetstjeneste.</article><article class="legalP" id="kapittel-1-foreslåttparagraf-8-ledd-2">Enhver som tjenestegjør i forvaltningen plikter på anmodning å tilveiebringe alt materiale, utstyr mv. som kan ha betydning for gjennomføring av kontrollen. Andre har samme plikt med hensyn til materiale, utstyr mv. som de har mottatt fra offentlige organer.</article><article class="legalP" id="kapittel-1-foreslåttparagraf-8-ledd-3">Utvalget skal ikke søke et mer omfattende innsyn i graderte opplysninger enn det som er nødvendig ut fra kontrollformålene. Utvalget skal så vidt mulig iaktta hensynet til kildevern og vern av opplysninger mottatt fra utlandet.</article><article class="legalP" id="kapittel-1-foreslåttparagraf-8-ledd-4">Utvalgets beslutninger om hva det skal søke innsyn i og om omfanget og utstrekningen av kontrollen, er bindende for forvaltningen. Mot slike beslutninger kan det ansvarlige personell på vedkommende tjenestested kreve inntatt begrunnet protest i møteprotokollen. Etterfølgende protest kan gis av sjefen for vedkommende tjeneste og av forsvarssjefen. Protester som her nevnt, skal inntas i eller følge utvalgets årsmelding.</article><article class="legalP" id="kapittel-1-foreslåttparagraf-8-ledd-5">Mottatte opplysninger skal ikke meddeles annet autorisert personell eller andre offentlige organer som er ukjente med dem uten at det er tjenestlig behov for det, er nødvendig ut fra kontrollformålene eller følger av saksbehandlingsreglene i § 12. I tilfelle tvil bør avgiveren av opplysningene forespørres.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader">§ 9. <span class="legalArticleTitle">Forklaringer og møteplikt mv.</span></span><article class="legalP" id="kapittel-1-foreslåttparagraf-9-ledd-1">Enhver plikter etter innkalling å møte for utvalget.</article><article class="legalP" id="kapittel-1-foreslåttparagraf-9-ledd-2">Klagere og andre privatpersoner i partsliknende stilling kan på ethvert trinn i saken la seg bistå av advokat eller annen fullmektig i den utstrekning det kan skje uten at graderte opplysninger derved blir kjent for fullmektigen. Samme rett har ansatte og tidligere ansatte i forvaltningen i saker som kan ende med kritikk mot dem.</article><article class="legalP" id="kapittel-1-foreslåttparagraf-9-ledd-3">Alle som er eller har vært i forvaltningens tjeneste har forklaringsplikt for utvalget om alt de har erfart i tjenesten.</article><article class="legalP" id="kapittel-1-foreslåttparagraf-9-ledd-4">Pliktmessig avgitt forklaring må ikke foreholdes noen eller fremlegges i retten i straffesak mot avgiveren uten dennes samtykke.</article><article class="legalP" id="kapittel-1-foreslåttparagraf-9-ledd-5">Utvalget kan begjære bevisopptak etter domstolloven § 43 annet ledd. Tvisteloven §§ 22-1 og 22-3 gjelder ikke. Rettsmøtene skal være lukket og forhandlingene holdes hemmelige. Forhandlingene holdes hemmelige inntil utvalget eller vedkommende departement bestemmer annet, jf. §§ 11 og 16.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader">§ 10. <span class="legalArticleTitle">Om statsrådene og departementene</span></span><article class="legalP" id="kapittel-1-foreslåttparagraf-10-ledd-1">Reglene i §§ 8 og 9 gjelder ikke statsrådene, departementene og deres embets- og tjenestemenn, unntatt i forbindelse med klarering og autorisasjon av personer og bedrifter for behandling av graderte opplysninger.</article><article class="legalP" id="kapittel-1-foreslåttparagraf-10-ledd-2">Utvalget kan ikke kreve innsyn i departementenes interne dokumenter.</article><article class="legalP" id="kapittel-1-foreslåttparagraf-10-ledd-3">Dersom EOS-utvalget ønsker opplysninger eller uttalelser fra et departement eller dets personell, i andre saker enn slike som gjelder departementets befatning med klarering og autorisasjon av personer og bedrifter, innhentes disse skriftlig fra departementet.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader">§ 11. <span class="legalArticleTitle">Taushetsplikt mv.</span></span><article class="legalP" id="kapittel-1-foreslåttparagraf-11-ledd-1">Med de unntak som følger av §§ 14 til 16, har utvalget og dets sekretariat taushetsplikt.</article><article class="legalP" id="kapittel-1-foreslåttparagraf-11-ledd-2">Utvalgets medlemmer og sekretariat er bundet av regler om behandling av dokumenter mv. som må beskyttes av sikkerhetsmessige grunner. De skal være sikkerhetsklarert og autorisert for høyeste sikkerhetsgrad nasjonalt og etter traktat Norge er tilsluttet. Stortingets presidentskap er klareringsmyndighet for utvalgets medlemmer. Personkontroll utføres av Nasjonal sikkerhetsmyndighet.</article><article class="legalP" id="kapittel-1-foreslåttparagraf-11-ledd-3">Hvis utvalget er i tvil om graderingen av opplysninger i uttalelse eller meldinger, eller mener at av- eller nedgradering bør skje, forelegger det spørsmålet for vedkommende etat eller departement. Forvaltningens avgjørelse er bindende for utvalget.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader">§ 12. <span class="legalArticleTitle">Saksbehandling</span></span><article class="legalP" id="kapittel-1-foreslåttparagraf-12-ledd-1">Samtaler med privatpersoner skal skje i avhørsform med mindre de er av orienterende art. Samtaler med forvaltningens personell skal skje i avhørs form når utvalget finner grunn til det eller tjenestemannen ber om det. I saker som kan ende med kritikk mot bestemte tjenestemenn, bør avhørs form i alminnelighet nyttes.</article><article class="legalP" id="kapittel-1-foreslåttparagraf-12-ledd-2">Den som avhøres skal gjøres kjent med sine rettigheter og plikter, jf. § 9. Forvaltningens personell, og tidligere ansatte kan under avhør i saker som kan ende med kritikk mot dem også la seg bistå av en tillitsvalgt som er autorisert etter sikkerhetsloven med forskrifter. Forklaringen skal oppleses til vedtakelse og undertegning.</article><article class="legalP" id="kapittel-1-foreslåttparagraf-12-ledd-3">Personer som kan bli utsatt for kritikk fra utvalget, bør varsles om de ikke allerede kjenner til saken. De har rett til å gjøre seg kjent med utvalgets ugraderte materiale og med gradert materiale som de er autorisert for, alt såframt det ikke vil skade undersøkelsene.</article><article class="legalP" id="kapittel-1-foreslåttparagraf-12-ledd-4">Enhver som gir forklaring skal foreholdes beviser og påstander som ikke samsvarer med vedkommendes egne, såframt bevisene og påstandene er ugraderte eller vedkommende er autorisert for dem.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader">§ 13. <span class="legalArticleTitle">Beslutningsdyktighet og arbeidsform</span></span><article class="legalP" id="kapittel-1-foreslåttparagraf-13-ledd-1">Utvalget er beslutningsdyktig når fem medlemmer er til stede.</article><article class="legalP" id="kapittel-1-foreslåttparagraf-13-ledd-2">Utvalget skal være beslutningsdyktig på inspeksjoner av tjenestene sentralt som omtalt i § 7, men kan møte med færre medlemmer på inspeksjoner utover dette eller i lokale enheter. Utvalget skal alltid være representert ved minst to medlemmer på inspeksjoner.</article><article class="legalP" id="kapittel-1-foreslåttparagraf-13-ledd-3">Ved særlig omfattende undersøkelser kan innhenting av forklaringer, besiktigelser på stedet mv. overlates til sekretariatet og ett eller flere medlemmer. Det samme gjelder dersom slik innhenting av et samlet utvalg vil kreve uforholdsmessig arbeid eller kostnad. Ved avhør som nevnt i dette ledd, kan utvalget anta bistand.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader">§ 14. <span class="legalArticleTitle">Generelt om kontrollen og uttalelser</span></span><article class="legalP" id="kapittel-1-foreslåttparagraf-14-ledd-1">EOS-utvalget har rett til å uttale sin mening om forhold som omfattes av kontrollområdet.</article><article class="legalP" id="kapittel-1-foreslåttparagraf-14-ledd-2">Utvalget kan påpeke at det er gjort feil eller utvist forsømmelige forhold i tjenestene. Kommer utvalget til at en avgjørelse må anses ugyldig eller klart urimelig, eller klart strider mot god forvaltningspraksis, kan det gi uttrykk for dette. Mener utvalget at det knytter seg begrunnet tvil til forhold av betydning i saken, kan det gjøre vedkommende tjeneste oppmerksom på dette.</article><article class="legalP" id="kapittel-1-foreslåttparagraf-14-ledd-3">Blir utvalget oppmerksom på mangler ved lover, administrative forskrifter eller administrativ praksis, kan det gi vedkommende departement underretning om det. Utvalget kan også foreslå forbedringer i administrative og organisatoriske ordninger og rutiner når det kan tjene til å lette kontrollen eller verne mot at noens rettigheter krenkes.</article><article class="legalP" id="kapittel-1-foreslåttparagraf-14-ledd-4">Før det gis uttalelse i saker som kan ende med kritikk eller meningsytringer rettet mot forvaltningen, skal den ansvarlige sjef gis anledning til å uttale seg om de spørsmål saken reiser.</article><article class="legalP" id="kapittel-1-foreslåttparagraf-14-ledd-5">Uttalelser til forvaltningen rettes til sjefen for vedkommende tjeneste eller organ eller til forsvarssjefen eller vedkommende departement hvis det gjelder forhold disse bør kjenne til som instruksjons- og kontrollmyndighet.</article><article class="legalP" id="kapittel-1-foreslåttparagraf-14-ledd-6">Ved uttalelser som gir oppfordring til å iverksette tiltak eller treffe beslutninger, skal mottakeren bes om å gi tilbakemelding om hva som blir foretatt.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader">§ 15. <span class="legalArticleTitle">Uttalelser til klagere og forvaltningen</span></span><article class="legalP" id="kapittel-1-foreslåttparagraf-15-ledd-1">Uttalelser til klagere bør være så fullstendige som mulig uten at det gis graderte opplysninger. Opplysning om at noen har vært gjenstand for overvåkingsvirksomhet eller ikke, anses som gradert hvis annet ikke blir bestemt. Ved klager mot tjenestene om overvåkingsmessig virksomhet skal det bare uttales om klagen har gitt grunn til kritikk eller ikke. Mener utvalget at en klager bør gis en mer utfyllende begrunnelse, gir det forslag om det overfor den tjeneste det gjelder eller vedkommende departement.</article><article class="legalP" id="kapittel-1-foreslåttparagraf-15-ledd-2">Hvis en klage gir grunn til kritikk eller meningsytringer for øvrig, skal begrunnet uttalelse om dette rettes til sjefen for den tjeneste det gjelder eller vedkommende departement. Også ellers skal uttalelser i klagesaker alltid meddeles sjefen for den tjeneste klagen er rettet mot.</article><article class="legalP" id="kapittel-1-foreslåttparagraf-15-ledd-3">Uttalelser til forvaltningen graderes etter sitt innhold.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader">§ 16. <span class="legalArticleTitle">Meddelelser til offentligheten</span></span><article class="legalP" id="kapittel-1-foreslåttparagraf-16-ledd-1">Utvalget avgjør i hvilken utstrekning dets ugraderte uttalelser eller ugraderte deler av uttalelsene skal offentliggjøres.</article><article class="legalP" id="kapittel-1-foreslåttparagraf-16-ledd-2">Hvis offentliggjøring må antas å medføre at en klagers identitet vil bli avdekket, skal dennes samtykke foreligge. Ved omtalen av personer skal hensynet til personvernet iakttas også om det ikke gjelder klagere. Tjenestemenn skal ikke navngis eller identifiseres på annen måte uten med vedkommende departements godkjennelse.</article><article class="legalP" id="kapittel-1-foreslåttparagraf-16-ledd-3">For øvrig kan lederen eller den utvalget bemyndiger i vedkommendes sted gi meddelelser til offentligheten om hvorvidt en sak er under undersøkelse og om den er ferdigbehandlet, eller når den vil bli det.</article><article class="legalP" id="kapittel-1-foreslåttparagraf-16-ledd-4">For saksdokumenter som er utarbeidet av eller til EOS-utvalget i saker som det vurderer å legge fram for Stortinget som ledd i den konstitusjonelle kontroll, skal innsyn først gis når saken er mottatt i Stortinget. EOS-utvalget varsler vedkommende forvaltningsorgan om at saken er av en slik art. Er en slik sak ferdigbehandlet uten at den oversendes Stortinget, inntrer offentlighet når utvalget har varslet vedkommende forvaltningsorgan om at saken er ferdigbehandlet.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader">§ 17. <span class="legalArticleTitle">Forholdet til Stortinget</span></span><article class="legalP" id="kapittel-1-foreslåttparagraf-17-ledd-1">Bestemmelsen i § 16 første og annet ledd gjelder tilsvarende for utvalgets meldinger og årsmeldinger til Stortinget.</article><article class="legalP" id="kapittel-1-foreslåttparagraf-17-ledd-2">Hvis utvalget anser at hensynet til Stortingets kontroll med forvaltningen tilsier at Stortinget bør gjøre seg kjent med graderte opplysninger i en sak eller et forhold det har undersøkt, skal det i særskilt melding eller i sin årsmelding gjøre Stortinget oppmerksom på det. Det samme gjelder dersom det er behov for ytterligere undersøkelser om forhold som utvalget selv ikke kan komme videre med.</article><article class="legalP" id="kapittel-1-foreslåttparagraf-17-ledd-3">Utvalget avgir årlig melding til Stortinget om sin virksomhet. Melding kan også gis hvis det er avdekket forhold som Stortinget straks bør kjenne til. Meldingene og deres vedlegg skal være ugraderte. Årsmeldingen avgis innen 1. april hvert år.</article><article class="legalP" id="kapittel-1-foreslåttparagraf-17-ledd-4">Årsmeldingen bør omfatte:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-17-ledd-4-punkt-1"><article class="legalP" id="kapittel-1-foreslåttparagraf-17-ledd-4-punkt-1-ledd-1">en oversikt over utvalgets sammensetning, møtevirksomhet og utgifter.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-17-ledd-4-punkt-2"><article class="legalP" id="kapittel-1-foreslåttparagraf-17-ledd-4-punkt-2-ledd-1">en redegjørelse for utførte inspeksjoner og resultatene av disse.</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-17-ledd-4-punkt-3"><article class="legalP" id="kapittel-1-foreslåttparagraf-17-ledd-4-punkt-3-ledd-1">en oversikt over klagesaker fordelt etter art og tjenestegren og med angivelse av hva klagene har resultert i.</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-17-ledd-4-punkt-4"><article class="legalP" id="kapittel-1-foreslåttparagraf-17-ledd-4-punkt-4-ledd-1">en redegjørelse for saker og forhold tatt opp av eget tiltak.</article></article></li><li data-li-identifier="5." data-name="5."><article class="listArticle" id="kapittel-1-foreslåttparagraf-17-ledd-4-punkt-5"><article class="legalP" id="kapittel-1-foreslåttparagraf-17-ledd-4-punkt-5-ledd-1">en angivelse av eventuelle tiltak som er bedt iverksatt og hva det har ført til, jf. § 14 sjette ledd.</article></article></li><li data-li-identifier="6." data-name="6."><article class="listArticle" id="kapittel-1-foreslåttparagraf-17-ledd-4-punkt-6"><article class="legalP" id="kapittel-1-foreslåttparagraf-17-ledd-4-punkt-6-ledd-1">en angivelse av eventuelle protester etter § 8 fjerde ledd.</article></article></li><li data-li-identifier="7." data-name="7."><article class="listArticle" id="kapittel-1-foreslåttparagraf-17-ledd-4-punkt-7"><article class="legalP" id="kapittel-1-foreslåttparagraf-17-ledd-4-punkt-7-ledd-1">en omtale av saker eller forhold som bør behandles av Stortinget.</article></article></li><li data-li-identifier="8." data-name="8."><article class="listArticle" id="kapittel-1-foreslåttparagraf-17-ledd-4-punkt-8"><article class="legalP" id="kapittel-1-foreslåttparagraf-17-ledd-4-punkt-8-ledd-1">utvalgets alminnelige erfaringer med kontrollen og regelverket og mulige behov for endringer.</article></article></li></ul></article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader">§ 18. <span class="legalArticleTitle">Ordensforskrifter</span></span><article class="legalP" id="kapittel-1-foreslåttparagraf-18-ledd-1">Sekretariatet fører sakjournal og møteprotokoll. Beslutninger og dissenser skal framgå av protokollen.</article><article class="legalP" id="kapittel-1-foreslåttparagraf-18-ledd-2">Uttalelser og bemerkninger som framkommer eller protokolleres under kontroll, anses ikke avgitt av utvalget uten at de er meddelt skriftlig.</article></article><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader">§ 19. <span class="legalArticleTitle">Bistand mv.</span></span><article class="legalP" id="kapittel-1-foreslåttparagraf-19-ledd-1">Utvalget kan anta bistand.</article><article class="legalP" id="kapittel-1-foreslåttparagraf-19-ledd-2">Lovens regler gjelder tilsvarende for bistandspersoner. Bistandspersoner skal likevel bare autoriseres for slik beskyttelsesgrad som oppdraget krever.</article><article class="legalP" id="kapittel-1-foreslåttparagraf-19-ledd-3">Personer som er ansatt i tjenestene, kan ikke antas som bistandspersoner.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader">§ 20. <span class="legalArticleTitle">Økonomiforvaltning, utgiftsdekning til innkalte og sakkyndige</span></span><article class="legalP" id="kapittel-1-foreslåttparagraf-20-ledd-1">Utvalget har ansvaret for den økonomiske styringen av utvalgets virksomhet, og fastsetter egen instruks for sin økonomiforvaltning. Instruksen skal være godkjent av Stortingets presidentskap.</article><article class="legalP" id="kapittel-1-foreslåttparagraf-20-ledd-2">Enhver som blir innkalt til utvalget har krav på å få sine reisekostnader dekket etter det offentlige regulativ. Tap i inntekt erstattes etter lov 21. juli 1916 nr. 2 om vidners og sakkyndiges godtgjørelse m.v.</article><article class="legalP" id="kapittel-1-foreslåttparagraf-20-ledd-3">Sakkyndige godtgjøres etter salærforskriften. Andre satser kan avtales.</article></article><article class="futureLegalArticle" data-name="§21" id="kapittel-1-foreslåttparagraf-21"><span class="futureLegalArticleHeader">§ 21. <span class="legalArticleTitle">Straff</span></span><article class="legalP" id="kapittel-1-foreslåttparagraf-21-ledd-1">Forsettlig eller grov uaktsom overtredelse av § 8 første og annet ledd, § 9 første og tredje ledd, § 11 første og annet ledd og § 19 annet ledd i denne lov straffes med bøter eller fengsel inntil 1 år, hvis ikke strengere straffebestemmelse får anvendelse.</article></article></section><section class="section" data-name="kapII" id="kapittel-2" data-lovdata-URL="LTI/lov/2017-06-21-95/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft straks.</article><article class="legalP" id="kapittel-2-ledd-2">Fra samme tidspunkt oppheves Instruks om kontroll med etterretnings-, overvåkings- og sikkerhetstjeneste (EOS-kontrollinstruksen) 30. mai 1995.</article></section></main></body></html>