<!DOCTYPE html><html lang="no"><head><title>Forskrift om utprøving av selvkjørende motorvogn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-19-2240</dd><dt class="dokid">DokumentID</dt><dd class="dokid">LTI/forskrift/2017-12-19-2240</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2017-12-15-112/§19</li></ul></dd><dt class="dateOfPublication">Kunngjort</dt><dd class="dateOfPublication">2017-12-21 17:20</dd><dt class="journalNumber">Journalnummer</dt><dd class="journalNumber">2017-1437</dd><dt class="titleShort">Korttittel</dt><dd class="titleShort">Forskrift om utprøving av selvkjørende motorvogn</dd><dt class="title">Tittel</dt><dd class="title">Forskrift om utprøving av selvkjørende motorvogn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 19. desember 2017 med hjemmel i lov 15. desember 2017 nr. 112 om utprøving av selvkjørende kjøretøy § 19.</dd><dt class="refid">RefID</dt><dd class="refid">forskrift/2017-12-19-2240</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utprøving av selvkjørende motorvogn<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Myndighet til å gi tillatelse</li><li>§ 4. Tillatelse</li></ul></li><li>Kapittel 2. Vilkår for tillatelse<ul class="tocSubUl"><li>§ 5. Krav til søknad</li><li>§ 6. Krav til motorvogn som inngår i utprøvingen</li><li>§ 7. Krav til registrering</li><li>§ 8. Krav til det automatiske systemet</li><li>§ 9. Krav til vegstrekning eller testområde</li><li>§ 10. Krav til redegjørelse for risiko</li><li>§ 11. Krav til operatører</li></ul></li><li>Kapittel 3. Forskjellige bestemmelser<ul class="tocSubUl"><li>§ 12. Rapportering</li><li>§ 13. Tilsynsmyndighet</li><li>§ 14. Reaksjoner</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2017-12-19-2240" id="dokument"><h1>Forskrift om utprøving av selvkjørende motorvogn</h1><section class="section" data-name="kap1" id="kapittel-1" data-lovdata-URL="LTI/forskrift/2017-12-19-2240/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2017-12-19-2240/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å utfylle lov om utprøving av selvkjørende kjøretøy for å sikre at slik utprøving skjer innenfor rammer som ivaretar trafikksikkerhet, framkommelighet, datasikkerhet og personvern. Utprøvingen skal skje gradvis, særlig ut fra teknologiens modenhet og med formål om å avdekke effekter for trafikksikkerhet, effektivitet i trafikkavviklingen, mobilitet og miljø.</article></article><article class="legalArticle" data-lovdata-URL="LTI/forskrift/2017-12-19-2240/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskriften gjelder utprøving av selvkjørende kjøretøy, jf. lov om utprøving av selvkjørende kjøretøy § 2, for kjøretøy som anses som motorvogn.</article><article class="legalP" id="kapittel-1-paragraf-2-ledd-2">Forskriften omfatter utprøving av motorvogn med fører på tradisjonell førerplass utrustet med et teknisk system som automatisk fører motorvognen hvor føreren under kjøringen helt eller delvis ikke lenger skal anses som ansvarlig fører.</article><article class="legalP" id="kapittel-1-paragraf-2-ledd-3">Forskriften omfatter også utprøving av motorvogner som kjører helt uten en ansvarlig fører, eller med ansvarlig fører på annet enn tradisjonell førerplass.</article><article class="legalP" id="kapittel-1-paragraf-2-ledd-4">Forskriften omfatter utprøving av selvkjørende motorvogn enten den foregår på eller utenfor veg.</article><article class="legalP" id="kapittel-1-paragraf-2-ledd-5">Forskriften omfatter ikke utprøving av motorvogner med tekniske systemer som skal assistere føreren og hvor utprøving kan skje i tråd med vegtrafikkloven, yrkestransportloven og personopplysningslovgivningen.</article></article><article class="legalArticle" data-lovdata-URL="LTI/forskrift/2017-12-19-2240/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Myndighet til å gi tillatelse</span></h3><article class="legalP" id="kapittel-1-paragraf-3-ledd-1">Vegdirektoratet kan gi tillatelse til utprøving av selvkjørende motorvogn.</article></article><article class="legalArticle" data-lovdata-URL="LTI/forskrift/2017-12-19-2240/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tillatelse</span></h3><article class="legalP" id="kapittel-1-paragraf-4-ledd-1">Tillatelse til utprøving av selvkjørende motorvogn kan etter søknad gis til fysiske eller juridiske personer når vilkårene i kapittel 2 er oppfylt, og trafikksikkerheten under utprøvingen blir minst like godt ivaretatt som den ville ha blitt uten selvkjørende motorvogn, jf. lov om utprøving av selvkjørende kjøretøy § 4.</article><article class="legalP" id="kapittel-1-paragraf-4-ledd-2">Tillatelsen skal sette de rammer som er nødvendig for formålet med den aktuelle utprøvingen. Det kan stilles vilkår i tillatelsen av hensyn til blant annet trafikksikkerhet, fremkommelighet for andre trafikanter, miljø, datasikkerhet og personvernkonsekvenser. Vegdirektoratet har anledning til å stille ytterligere vilkår i løpet av utprøvingen hvis det er nødvendig.</article><article class="legalP" id="kapittel-1-paragraf-4-ledd-3">Dersom forutsetningene for utprøvingen endres skal Vegdirektoratet informeres.</article><article class="legalP" id="kapittel-1-paragraf-4-ledd-4">Tillatelsen skal inneholde en beskrivelse av hvilke unntak som er gitt fra bestemmelsene i vegtrafikkloven eller yrkestransportloven. Unntak skal bare gis i den grad det er forsvarlig og nødvendig.</article><article class="legalP" id="kapittel-1-paragraf-4-ledd-5">De aktuelle politidistriktene, vegmyndighetene, vegeierne, skiltmyndighetene og eierne av eventuell jernbaneinfrastruktur skal få mulighet til å uttale seg før tillatelse gis. Dette særlig for å belyse forhold av betydning for trafikksikkerhet og fremkommelighet, herunder om nødvendigheten av særskilte trafikkreguleringer i forbindelse med utprøvingen jf. vegtrafikkloven § 7 annet ledd og § 9.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-12-19-2240/KAPITTEL_2"><h2>Kapittel 2. Vilkår for tillatelse</h2><article class="legalArticle" data-lovdata-URL="LTI/forskrift/2017-12-19-2240/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknad</span></h3><article class="legalP" id="kapittel-2-paragraf-1-ledd-1">Søknaden skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">navn på søker og navn på personen som er utpekt som ansvarlig for sikkerheten</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">hensikten med utprøvingen</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">motorvognene som skal være med i utprøvingen</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">navn på operatørene der det er aktuelt, jf. § 11</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">automatiseringssystem som skal benyttes</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">plan for utprøvingen</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">tidsperiode for utprøvingen</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">eventuelle behov for særskilte trafikkreguleringer</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-ledd-1-punkt-9"><article class="legalP" id="kapittel-2-paragraf-1-ledd-1-punkt-9-ledd-1">hvor utprøvingen skal foregå, herunder konkrete vegstrekninger eller konkrete områder som skal brukes</article></article></li><li data-li-identifier="j)" data-name="j)"><article class="listArticle" id="kapittel-2-paragraf-1-ledd-1-punkt-10"><article class="legalP" id="kapittel-2-paragraf-1-ledd-1-punkt-10-ledd-1">beskrivelse av behov for unntak fra gjeldende bestemmelser i vegtrafikkloven og yrkestransportloven med forskrifter</article></article></li><li data-li-identifier="k)" data-name="k)"><article class="listArticle" id="kapittel-2-paragraf-1-ledd-1-punkt-11"><article class="legalP" id="kapittel-2-paragraf-1-ledd-1-punkt-11-ledd-1">forsikring under utprøvingen som sikrer skadelidende minst like godt som alminnelig ansvarsforsikring etter bilansvarsloven, og</article></article></li><li data-li-identifier="l)" data-name="l)"><article class="listArticle" id="kapittel-2-paragraf-1-ledd-1-punkt-12"><article class="legalP" id="kapittel-2-paragraf-1-ledd-1-punkt-12-ledd-1">dokumentasjon på at kravene i § 7 – § 11 er oppfylt.</article></article></li></ul></article><article class="legalP" id="kapittel-2-paragraf-1-ledd-2">Vegdirektoratet kan kreve ytterligere opplysninger som er relevant for behandling av søknaden.</article></article><article class="legalArticle" data-lovdata-URL="LTI/forskrift/2017-12-19-2240/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til motorvogn som inngår i utprøvingen</span></h3><article class="legalP" id="kapittel-2-paragraf-2-ledd-1">Motorvogn som skal inngå i utprøving skal, med mindre det er gjort unntak oppfylle kravene i bilforskriften, kjøretøyforskriften, motorsykkelforskriften eller traktorforskriften mv.</article><article class="legalP" id="kapittel-2-paragraf-2-ledd-2">Vegdirektoratet kan stille ytterligere tekniske krav for å ivareta hensynene til sikkerhet og miljø enn det som følger av for eksempel bilforskriften, kjøretøyforskriften, motorsykkelforskriften og traktorforskriften under utprøvingen av selvkjørende motorvogn.</article></article><article class="legalArticle" data-lovdata-URL="LTI/forskrift/2017-12-19-2240/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til registrering</span></h3><article class="legalP" id="kapittel-2-paragraf-3-ledd-1">Motorvogn som inngår i utprøvingen skal registreres i henhold til vegtrafikkloven med forskrifter.</article><article class="legalP" id="kapittel-2-paragraf-3-ledd-2">Vegdirektoratet kan gjøre unntak fra kravet om registrering dersom særskilte hensyn tilsier dette. Motorvognen må uansett være forsikret eller dekket av selvassuranse, jf. bilansvarsloven.</article><article class="legalP" id="kapittel-2-paragraf-3-ledd-3">Vegdirektoratet kan sette som vilkår for utprøvingen at motorvognen skal være utstyrt med særskilt merking som angir at den har selvkjørende egenskaper.</article></article><article class="legalArticle" data-lovdata-URL="LTI/forskrift/2017-12-19-2240/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til det automatiske systemet</span></h3><article class="legalP" id="kapittel-2-paragraf-4-ledd-1">Det skal legges frem dokumentasjon på følgende forhold vedrørende det automatiske systemet som benyttes under utprøvingen:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">funksjonsbeskrivelse</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">systembeskrivelse</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">teknologibeskrivelse</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">redegjørelse av teknologiens modenhet</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">redegjørelse av hvordan informasjonssikkerhet og personvern er ivaretatt</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">redegjørelse for risiko av automatiseringsfunksjonene, jf. bokstav a samt informasjonssikkerhet og konsekvenser for personvernet (PIA), og</article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">redegjørelse for systemets elektromagnetiske kompatibilitet (EMC).</article></article></li></ul></article><article class="legalP" id="kapittel-2-paragraf-4-ledd-2">Vegdirektoratet kan kreve ytterligere dokumentasjon eller at dokumentasjonen er vurdert av en kompetent uavhengig institusjon.</article><article class="legalP" id="kapittel-2-paragraf-4-ledd-3">Der det er aktuelt skal systemet løpende registrere om det er det automatiske systemet eller føreren som fører kjøretøyet og har kontroll over kjøringen.</article></article><article class="legalArticle" data-lovdata-URL="LTI/forskrift/2017-12-19-2240/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til vegstrekning eller testområde</span></h3><article class="legalP" id="kapittel-2-paragraf-5-ledd-1">Utprøving på veg åpen for alminnelig ferdsel kan bare skje på vegstrekning som er egnet for utprøving av de aktuelle selvkjørende motorvognene.</article><article class="legalP" id="kapittel-2-paragraf-5-ledd-2">Søkeren skal foreta en helhetsvurdering av strekningens egnethet og legge vekt på trafikksikkerheten og fremkommeligheten for andre trafikanter. Redegjørelsen for risiko jf. § 10 skal tillegges stor vekt ved vurderingen.</article><article class="legalP" id="kapittel-2-paragraf-5-ledd-3">Søker skal dokumentere at motorvognens tekniske systemer kan håndtere den tilgjengelige infrastrukturen, herunder vegens utforming, vegutstyr, skilting, oppmerking, signaler og eventuelle planoverganger.</article><article class="legalP" id="kapittel-2-paragraf-5-ledd-4">Utprøving med tunge kjøretøy skal skje innenfor tillatte vekter og dimensjoner for den aktuelle kjøretøytypen på den aktuelle vegstrekningen. Utprøving av flere tunge kjøretøy koblet sammen («platooning») på strekninger med bruer kan bare skje der det er vurdert at bruene på strekningen tåler belastningen.</article><article class="legalP" id="kapittel-2-paragraf-5-ledd-5">Utprøving på veg åpen for alminnelig ferdsel må varsles til politiet ved de relevante operasjonssentralene på forhånd dersom ikke annet fremgår av tillatelsen.</article><article class="legalP" id="kapittel-2-paragraf-5-ledd-6">Ved utprøving på lukket område er søker ansvarlig for å finne et egnet område som er stengt for annen trafikk og dokumentere at utprøvingen skal foregå på en sikker måte og påse at uvedkommende ikke har adgang.</article></article><article class="legalArticle" data-lovdata-URL="LTI/forskrift/2017-12-19-2240/§10" data-name="§10" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til redegjørelse for risiko</span></h3><article class="legalP" id="kapittel-2-paragraf-6-ledd-1">Søker skal i søknaden gjøre rede for risikoen forbundet med utprøvingen. Redegjørelsen skal dekke alle vesentlige forhold ved utprøvingen. Tiltak for å redusere eller fjerne risiko skal beskrives i redegjørelsen.</article><article class="legalP" id="kapittel-2-paragraf-6-ledd-2">Ved utprøving på veg åpen for alminnelig ferdsel skal også forhold utover normalsituasjon vurderes både for strekningen og området rundt. Dette kan være vegarbeid, vær, omkjøring, ulykker og andre forhold.</article><article class="legalP" id="kapittel-2-paragraf-6-ledd-3">Vegdirektoratet kan kreve at redegjørelsen skal gjennomgås av en uavhengig tredjepart.</article></article><article class="legalArticle" data-lovdata-URL="LTI/forskrift/2017-12-19-2240/§11" data-name="§11" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til operatører</span></h3><article class="legalP" id="kapittel-2-paragraf-7-ledd-1">Det skal i søknaden i nødvendig utstrekning pekes ut operatør som skal overvåke kjøringen av den selvkjørende motorvognen og beskrive rollen til operatøren, herunder forholdet til ansvarlig fører jf. loven § 17 og den som er utpekt som ansvarlig for sikkerheten, jf. forskriften § 5 a). Operatøren kan sitte på vanlig førerplass, på en annen plass i motorvognen eller oppholde seg utenfor motorvognen.</article><article class="legalP" id="kapittel-2-paragraf-7-ledd-2">Søker skal dokumentere at de navngitte operatørene som skal delta på utprøvingen har gyldig førerkort for den aktuelle motorvognkategorien, har gjennomgått tilstrekkelig opplæring og har den nødvendige kunnskapen om hvordan det automatiske systemet fungerer.</article><article class="legalP" id="kapittel-2-paragraf-7-ledd-3">Søker skal sørge for å gi operatørene tilstrekkelig opplæring og informasjon om deres rolle og ansvar under utprøvingen. Dette gjelder særlig for utprøving med fører på tradisjonell førerplass hvor det tekniske systemet skal føre motorvognen under deler av kjøringen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-12-19-2240/KAPITTEL_3"><h2>Kapittel 3. Forskjellige bestemmelser</h2><article class="legalArticle" data-lovdata-URL="LTI/forskrift/2017-12-19-2240/§12" data-name="§12" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering</span></h3><article class="legalP" id="kapittel-3-paragraf-1-ledd-1">Den som har fått tillatelsen til utprøvingen skal etter utprøvingens avslutning utarbeide en sluttrapport med redegjørelse for gjennomføring og resultater sett i forhold til formål, rammer og vilkår i tillatelsen. Rapporten skal sendes Statens vegvesen senest seks måneder etter utprøvingens avslutning hvis ikke annet fremgår av tillatelsen. Det skal samtidig sendes inn en versjon av rapporten som kan offentliggjøres.</article><article class="legalP" id="kapittel-3-paragraf-1-ledd-2">Vegdirektoratet kan stille vilkår om at det skal føres en kontinuerlig logg som beskriver framdriften til utprøvingen, oppgradering eller endringer i teknologi, administrative endringer, målsetning for utprøvingen med videre. Dette inkluderer også registrering og beskrivelse av uforutsette hendelser i forbindelse med utprøvingen. Den som har fått tillatelsen skal på begjæring fra Statens vegvesen framvise denne loggen.</article><article class="legalP" id="kapittel-3-paragraf-1-ledd-3">Ved en ulykke eller en potensielt alvorlig hendelse i forbindelse med utprøvingen, skal den som har fått tillatelsen til utprøvingen snarest utrede ulykken. Utredningen skal inneholde en beskrivelse av hendelsesforløp, konsekvenser, mulige årsakssammenhenger og beskrivelse av tiltak for å unngå lignende hendelser på et senere tidspunkt. Utredningen skal uten unødig opphold sendes den som har gitt tillatelsen.</article></article><article class="legalArticle" data-lovdata-URL="LTI/forskrift/2017-12-19-2240/§13" data-name="§13" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilsynsmyndighet</span></h3><article class="legalP" id="kapittel-3-paragraf-2-ledd-1">Statens vegvesen fører tilsyn med utprøvingen.</article><article class="legalP" id="kapittel-3-paragraf-2-ledd-2">Gjennomført tilsyn skal dokumenteres i en tilsynsrapport.</article></article><article class="legalArticle" data-lovdata-URL="LTI/forskrift/2017-12-19-2240/§14" data-name="§14" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Reaksjoner</span></h3><article class="legalP" id="kapittel-3-paragraf-3-ledd-1">Vegdirektoratet kan vedta påbud om tiltak, herunder retting, som er nødvendig for å sikre at utprøvingen gjennomføres etter gjeldende regelverk og tillatelsen.</article><article class="legalP" id="kapittel-3-paragraf-3-ledd-2">Vegdirektoratet kan tilbakekalle eller midlertidig stanse tillatelsen i medhold av lov om utprøving av selvkjørende motorvogn § 7.</article></article><article class="legalArticle" data-lovdata-URL="LTI/forskrift/2017-12-19-2240/§15" data-name="§15" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" id="kapittel-3-paragraf-4-ledd-1">Denne forskriften trer i kraft 1. januar 2018.</article></article></section></main></body></html>