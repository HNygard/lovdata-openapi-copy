<!DOCTYPE html><html lang="no"><head><title>Forskrift om endring i forskrift om valg til Sametinget</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-02-13-174</dd><dt class="dokid">DokumentID</dt><dd class="dokid">LTI/forskrift/2017-02-13-174</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2017-02-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-12-19-1480</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-06-12-56/§2-1</li><li>forskrift/2004-12-10-1607</li></ul></dd><dt class="dateOfPublication">Kunngjort</dt><dd class="dateOfPublication">2017-02-14 15:30</dd><dt class="lastupdated">Rettet</dt><dd class="lastupdated">2017-02-15 (§ 54, leddnummerering)</dd><dt class="journalNumber">Journalnummer</dt><dd class="journalNumber">2017-0149</dd><dt class="titleShort">Korttittel</dt><dd class="titleShort">Endr. i forskrift om valg til Sametinget</dd><dt class="title">Tittel</dt><dd class="title">Forskrift om endring i forskrift om valg til Sametinget</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 13. februar 2017 med hjemmel i lov 12. juni 1987 nr. 56 om Sametinget og andre samiske rettsforhold (sameloven) § 2-1, jf. delegeringsvedtak 10. desember 2004 nr. 1607.</dd><dt class="refid">RefID</dt><dd class="refid">forskrift/2017-02-13-174</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om valg til Sametinget<ul class="tocSubUl"><li>I<ul class="tocSubUl"><li>§ 31. Tilbakekalling av listeforslag</li><li>§ 49. Ordensregler</li><li>§ 54. Oppbevaring og transport av valgmateriell. Forsegling.</li><li>§ 59. Flere stemmeseddelkonvolutter eller stemmesedler fra samme velger</li><li>§ 81. Tilgang til manntallet og det øvrige materiellet – offentlighet</li><li>§ 83. Beregning av frister. Oversittelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-02-13-174" id="dokument"><h1>Forskrift om endring i forskrift om valg til Sametinget</h1><section class="section" data-name="kapI" id="kapittel-1" data-lovdata-URL="LTI/forskrift/2017-02-13-174/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 19. desember 2008 nr. 1480 om valg til Sametinget gjøres følgende endringer:</article> <article class="defaultP" margin-top="true">§ 28 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Fristen for innlevering av listeforslag er kl. 12 den 31. mars i valgåret. Listeforslaget anses for innlevert når det er kommet inn til Sametinget. Samme parti eller gruppe kan bare stille én liste i hver valgkrets.</article> <article class="defaultP" margin-top="true">§ 31 skal lyde:</article><article class="futureLegalArticle" data-name="§31" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 31</span>. <span class="legalArticleTitle">Tilbakekalling av listeforslag</span></span><article class="legalP" id="kapittel-1-foreslåttparagraf-1-ledd-1">Et innlevert listeforslag kan kalles tilbake av tillitsutvalget. Erklæring om tilbakekalling må være innlevert senest kl. 12 den 20. april i valgåret.</article></article> <article class="defaultP" margin-top="true">§ 36 tredje, femte og syvende og åttende ledd skal lyde:</article><article class="numberedLegalP" data-numerator="3" id="kapittel-1-nummer-2">(3) Ved sametingsvalg skal utsiden av stemmeseddelen ha en farget mønsterside med fargekode C35 M0 Y5 K0 og et mørkt mønsterfelt øverst. Utsiden av seddelen skal ha veiledningstekst på hvit bunn. Stemmeseddelen skal ha en hvit innside med navn på parti eller gruppe og kandidatnavn, og en brettekant med samme mønster og fargekode som utsiden.</article><article class="numberedLegalP" data-numerator="5" id="kapittel-1-nummer-3">(5) Styremerker kan plasseres både på innsiden og utsiden av stemmeseddelen.</article><article class="numberedLegalP" data-numerator="7" id="kapittel-1-nummer-4">(7) Stemmeseddelen skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-4-punkt-1"><article class="legalP" id="kapittel-1-nummer-4-punkt-1-ledd-1">Opplysning om hvilket valg stemmeseddelen gjelder for.</article></article></li><li data-li-identifier="b)" data-name="b)"><article class="listArticle" id="kapittel-1-nummer-4-punkt-2"><article class="legalP" id="kapittel-1-nummer-4-punkt-2-ledd-1">Overskrift som viser hvilket parti eller gruppe listen utgår fra. Overskriften skal trykkes i skriftstørrelse minimum 20 punkt.</article></article></li><li data-li-identifier="c)" data-name="c)"><article class="listArticle" id="kapittel-1-nummer-4-punkt-3"><article class="legalP" id="kapittel-1-nummer-4-punkt-3-ledd-1">Fornavn, etternavn og fødselsår på kandidatene som stiller til valg på listen. Opplysning om kandidatenes stilling og/eller bosted kan påføres stemmeseddelen. Dette skal gjøres hvis det er nødvendig for å unngå forveksling av kandidatene på listen. Dersom slike opplysninger påføres stemmeseddelen, skal dette gjøres for alle kandidatene på listen. Stemmesedler som gjelder en fellesliste, kan også påføres opplysning om de enkelte kandidatenes tilknytning til de gruppene som står bak felleslisten.</article></article></li></ul></article><article class="numberedLegalP" data-numerator="8" id="kapittel-1-nummer-5">(8) Stemmeseddelens utside skal se slik ut:<p class="leddfortsettelse"><img height="582" src="static/LTI/sf-20170213-0174-01-01.gif" width="411" /></p><article class="legalP" id="kapittel-1-nummer-5-ledd-1">Stemmeseddelens utside (mønsterside) skal se slik ut:<p class="leddfortsettelse"><img height="592" src="static/LTI/sf-20170213-0174-02-01.gif" width="418" /></p></article></article> <article class="defaultP" margin-top="true">§ 40 annet og tredje ledd oppheves. Nåværende fjerde til åttende ledd blir annet til sjette ledd.</article> <article class="defaultP" margin-top="true">§ 40 annet og femte ledd skal lyde:</article><article class="numberedLegalP" data-numerator="2" id="kapittel-1-nummer-6">(2) Velgeren er selv ansvarlig for å avgi forhåndsstemme på et tidspunkt som gjør at forhåndsstemmegivningen kommer inn til samevalgstyret eller opptellingsvalgstyret innen tirsdag etter valgdagen kl. 17.</article><article class="numberedLegalP" data-numerator="5" id="kapittel-1-nummer-7">(5) Valgstyret angir sted for slik stemmegivning. Valgstyret bør, så langt det lar seg gjøre, ta hensyn til velgers ønske med hensyn til tidspunkt for stemmegivning.</article> <article class="defaultP" margin-top="true">§ 43 annet og femte ledd skal lyde:</article><article class="numberedLegalP" data-numerator="2" id="kapittel-1-nummer-8">(2) Velgere med stemmerett i en annen valgkrets enn der stemme avgis skal få utlevert en avkryssingsstemmeseddel med navnene til de registrerte politiske partiene.</article><article class="numberedLegalP" data-numerator="5" id="kapittel-1-nummer-9">(5) Avgis stemmen innenriks, skal stemmemottakeren skrive ut valgkort til velgeren med mindre velgeren har med seg valgkort. Valgkortet skal fylles ut slik at det er mulig å identifisere velgeren ut fra opplysningene på kortet. Opplysningene som identifiserer velgeren skal være synlige i vinduet på omslagskonvolutten, med unntak av velgerens fødselsnummer. Valgkortet skal også inneholde et felt hvor stemmemottakeren skal påføre tid og sted for stemmegivningen samt signere for stemmemottaket. I tillegg skal det fremgå av valgkortet hvilket valg det gjelder. Velgeren legger selv stemmeseddelen i en stemmeseddelkonvolutt og gir denne til stemmemottaker. Deretter skal stemmemottakeren legge stemmeseddelkonvolutten og valgkortet ned i en omslagskonvolutt og lime den igjen. Velgeren legger omslagskonvolutten i en forseglet urne.</article> <article class="defaultP" margin-top="true">§ 43 syvende og åttende ledd skal lyde:</article><article class="numberedLegalP" data-numerator="7" id="kapittel-1-nummer-10">(7) Forhåndsstemmegivningene skal fortløpende sendes til samevalgstyret i kommunen hvor velger er manntallsført, eller til opptellingsvalgstyret i kretsen dersom velger er manntallsført i en kommune med færre enn 30 manntallsførte.</article><article class="numberedLegalP" data-numerator="8" id="kapittel-1-nummer-11">(8) Forhåndsstemmegivningene skal sendes som A-post eller på raskere måte. Ved fremsendelsen av omslagskonvoluttene skal det benyttes forsendelseskonvolutter.</article> <article class="defaultP" margin-top="true">§ 43 nytt niende ledd skal lyde:</article><article class="numberedLegalP" data-numerator="9" id="kapittel-1-nummer-12">(9) De to siste ukene av forhåndsstemmeperioden skal forhåndsstemmegivningene sendes videre hver dag.</article> <article class="defaultP" margin-top="true">§ 49 skal lyde:</article><article class="futureLegalArticle" data-name="§49" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 49</span>. <span class="legalArticleTitle">Ordensregler</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) I valglokalet og i de rom som velgeren må passere for å komme frem til valglokalet, er det ikke tillatt å drive valgagitasjon eller å utføre handlinger som kan forstyrre eller hindre en normal gjennomføring av valghandlingen. Det er ikke tillatt for uvedkommende å føre kontroll med hvem som møter frem og avgir stemme, eller å foreta velgerundersøkelser eller liknende utspørring av velgerne.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Uvedkommende må ikke få kunnskap om forbruket av de forskjellige valglistenes stemmesedler.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Stemmestyrets leder eller nestleder kan om nødvendig bortvise den som opptrer i strid med reglene i denne paragrafen.</article></article> <article class="defaultP" margin-top="true">§ 54 skal lyde:</article><article class="futureLegalArticle" data-name="§54" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 54</span>. <span class="legalArticleTitle">Oppbevaring og transport av valgmateriell. Forsegling.</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Samevalgstyret skal etablere betryggende rutiner for oppbevaring og transport av valgmateriell i alle faser av valggjennomføringen.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Valgmateriellet skal forsegles dersom det i perioder ikke er under direkte oppsyn av valgmyndighetene. Forseglingen skal foretas på en slik måte at ingen får adgang til det forseglede materiellet uten at dette etterlater seg tydelige merker.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) All transport av valgmateriell skal foregå på hurtigst betryggende måte og av andre enn dem som oppbevarer forseglingsutstyret.</article></article> <article class="defaultP" margin-top="true">§ 56 første ledd bokstav g og annet punktum skal lyde:<ul class="defaultList"><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-nummer-3-punkt-1"><article class="legalP" id="kapittel-1-foreslåttparagraf-3-nummer-3-punkt-1-ledd-1">stemmegivningen er kommet inn til samevalgstyret innen kl. 17 dagen etter valgdagen.</article></article></li></ul><p class="leddfortsettelse">Stemmegivninger avgitt i kommuner med færre enn 30 manntallsførte må ha kommet inn til opptellingsvalgstyret i kretsen innen kl. 17 dagen etter valgdagen.</p></article> <article class="defaultP" margin-top="true">§ 59 skal lyde:</article><article class="futureLegalArticle" data-name="§59" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 59</span>. <span class="legalArticleTitle">Flere stemmeseddelkonvolutter eller stemmesedler fra samme velger</span></span><article class="legalP" id="kapittel-1-foreslåttparagraf-4-ledd-1">Dersom en stemmegivning inneholder flere stemmeseddelkonvolutter eller stemmesedler uten konvolutt, skal stemmeseddelen eller -sedlene legges ulest ned i én stemmeseddelkonvolutt.</article></article> <article class="defaultP" margin-top="true">§ 67 fjerde ledd skal lyde:</article><article class="numberedLegalP" data-numerator="4" id="kapittel-1-nummer-13">(4) Departementet fastsetter formularer, der administrative forhold, mottak og behandling av stemmegivninger og stemmesedler, opptelling, valgoppgjør og kontroll skal protokolleres.</article> <article class="defaultP" margin-top="true">§ 81 skal lyde:</article><article class="futureLegalArticle" data-name="§81" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 81</span>. <span class="legalArticleTitle">Tilgang til manntallet og det øvrige materiellet – offentlighet</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Om ikke annet følger av bestemmelser i lov eller forskrift, kan tilgang til eller avskrift av Sametingets valgmanntall, herunder det som er brukt til avkryssing, bare gis eller utleveres<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-nummer-1-punkt-1"><article class="legalP" id="kapittel-1-foreslåttparagraf-5-nummer-1-punkt-1-ledd-1">til offentlig ansatte når det er nødvendig av hensyn til tjenesten, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-nummer-1-punkt-2"><article class="legalP" id="kapittel-1-foreslåttparagraf-5-nummer-1-punkt-2-ledd-1">til forskere i vitenskapelig øyemed når det foreligger samtykke fra Sametinget, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-nummer-1-punkt-3"><article class="legalP" id="kapittel-1-foreslåttparagraf-5-nummer-1-punkt-3-ledd-1">til andre når det foreligger samtykke fra Sametinget.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Tilgang til det øvrige valgmateriellet kan bare gis til forskere i vitenskapelig øyemed og etter samtykke fra Sametinget.</article></article> <article class="defaultP" margin-top="true">§ 82 første ledd skal lyde:</article><article class="numberedLegalP" data-numerator="1" id="kapittel-1-nummer-14">(1) Forvaltningslovens bestemmelser om taushetsplikt gjelder tilsvarende ved sametingsvalget.</article> <article class="defaultP" margin-top="true">§ 83 skal lyde:</article><article class="futureLegalArticle" data-name="§83" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 83</span>. <span class="legalArticleTitle">Beregning av frister. Oversittelse</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Hvis en dato som er utgangspunktet for en frist faller på en lørdag eller en helligdag, begynner fristen å løpe nærmest påfølgende hverdag.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Hvis en dato for avslutningen av en frist faller på en lørdag eller en helligdag, løper fristen ut den nærmest påfølgende hverdag.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Bestemmelsene i første og annet ledd gjelder tilsvarende i de tilfeller hvor en dato som er det tidligste eller seneste tidspunkt for noen handling etter denne forskriften, faller på en lørdag eller en helligdag.</article></article> <article class="defaultP" margin-top="true">§ 85a første ledd skal lyde:</article><article class="numberedLegalP" data-numerator="1" id="kapittel-1-nummer-15">(1) Departementet kan akkreditere nasjonale og internasjonale valgobservatører fra institusjoner eller organisasjoner til å observere gjennomføringen av valg til Sametinget.</article></section><section class="section" data-name="kapII" id="kapittel-2" data-lovdata-URL="LTI/forskrift/2017-02-13-174/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article></section></main></body></html>