<!DOCTYPE html><html lang="no"><head><title>Lov om Likestillings- og diskrimineringsombudet og Diskrimineringsnemnda (diskrimineringsombudsloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2017-06-16-50</dd><dt class="dokid">DokumentID</dt><dd class="dokid">LTI/lov/2017-06-16-50</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1979-05-18-18</li><li>lov/2005-06-10-40</li></ul></dd><dt class="legalArea">Rettsområde</dt><dd class="legalArea"><ul><li>Arbeidsrett &gt; Likestilling og diskriminering</li> <li>Familie-, person- og barnerett &gt; Personrett. Personvern</li> <li>Internasjonal rett &gt; Konvensjoner. Overenskomster</li> <li>Menneskerettigheter</li> <li>Sivil- og straffeprosess &gt; Sivilprosess/tvisteloven</li></ul></dd><dt class="dateOfPublication">Kunngjort</dt><dd class="dateOfPublication">2017-06-16 16:15</dd><dt class="journalNumber">Journalnummer</dt><dd class="journalNumber">2017-0606</dd><dt class="titleShort">Korttittel</dt><dd class="titleShort">Diskrimineringsombudsloven</dd><dt class="title">Tittel</dt><dd class="title">Lov om Likestillings- og diskrimineringsombudet og Diskrimineringsnemnda (diskrimineringsombudsloven)</dd><dt class="miscInformation">Annet om dokumentet</dt><dd class="miscInformation">Prop.80 L (2016–2017), Innst.388 L (2016–2017), Lovvedtak 117 (2016–2017). Stortingets første og andre gangs behandling hhv. 12. og 15. juni 2017. Fremmet av Barne- og likestillingsdepartementet.</dd><dt class="refid">RefID</dt><dd class="refid">lov/2017-06-16-50</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om Likestillings- og diskrimineringsombudet og Diskrimineringsnemnda (diskrimineringsombudsloven)<ul class="tocSubUl"><li>Kapittel 1 Generelle bestemmelser<ul class="tocSubUl"><li>§ 1. Virkeområde</li><li>§ 2. Forholdet til forvaltningsloven</li><li>§ 3. Opplysningsplikt</li></ul></li><li>Kapittel 2 Likestillings- og diskrimineringsombudet<ul class="tocSubUl"><li>§ 4. Ombudets organisering</li><li>§ 5. Ombudets oppgaver</li></ul></li><li>Kapittel 3 Diskrimineringsnemnda<ul class="tocSubUl"><li>§ 6. Nemndas organisering</li><li>§ 7. Nemndas ansvarsområde</li><li>§ 8. Nemndas behandling av saken</li><li>§ 9. Skriftlig og muntlig saksbehandling</li><li>§ 10. Avvisning og henleggelse</li><li>§ 11. Vedtaksmyndighet. Pålegg om stansing, retting mv.</li><li>§ 12. Oppreisning og erstatning</li><li>§ 13. Tvangsmulkt</li><li>§ 14. Nemndas myndighet overfor andre forvaltningsorganer</li><li>§ 15. Nemndas forhold til Arbeidsretten</li><li>§ 16. Domstolsbehandling</li><li>§ 17. Forholdet til de alminnelige domstoler</li><li>§ 18. Straff for overtredelse av pålegg og brudd på opplysningsplikten</li><li>§ 19. Påtale</li><li>§ 20. Gjenåpning</li><li>§ 21. Retting og tilleggsavgjørelse</li></ul></li><li>Kapittel 4 Forskrift<ul class="tocSubUl"><li>§ 22. Myndighet til å gi forskrift</li></ul></li><li>Kapittel 5 Ikrafttredelse og overgangsregler<ul class="tocSubUl"><li>§ 23. Ikrafttredelse</li><li>§ 24. Overgangsregler</li><li>§ 25. Endringer i annen lovgivning</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2017-06-16-50" id="dokument"><h1>Lov om Likestillings- og diskrimineringsombudet og Diskrimineringsnemnda (diskrimineringsombudsloven)</h1><article class="defaultP" data-text-size="small">Følgende lov oppheves:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 10. juni 2005 nr. 40 om Likestillings- og diskrimineringsombudet og Likestillings- og diskrimineringsnemnda (diskrimineringsombudsloven).</article></article></li></ul></article><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 18. mai 1979 nr. 18 om foreldelse av fordringer (foreldelsesloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2017-06-16-50/KAPITTEL_1"><h2>Kapittel 1 Generelle bestemmelser</h2><article class="legalArticle" data-lovdata-URL="LTI/lov/2017-06-16-50/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Loven gir regler om organiseringen av og virksomheten til Likestillings- og diskrimineringsombudet (ombudet) og Diskrimineringsnemnda (nemnda).</article><article class="legalP" id="kapittel-1-paragraf-1-ledd-2">Ombudets og nemndas virksomhet omfatter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-2-punkt-1"><article class="legalP" id="kapittel-1-paragraf-1-ledd-2-punkt-1-ledd-1">likestillings- og diskrimineringsloven, hvis ikke annet fremgår av denne loven</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-2-punkt-2"><article class="legalP" id="kapittel-1-paragraf-1-ledd-2-punkt-2-ledd-1">arbeidsmiljøloven kapittel 13, med unntak av § 13-1 tredje ledd</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-2-punkt-3"><article class="legalP" id="kapittel-1-paragraf-1-ledd-2-punkt-3-ledd-1">eierseksjonsloven § 3 a</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-2-punkt-4"><article class="legalP" id="kapittel-1-paragraf-1-ledd-2-punkt-4-ledd-1">husleieloven § 1-8</article></article></li><li data-li-identifier="e)" data-name="e)"><article class="listArticle" id="kapittel-1-paragraf-1-ledd-2-punkt-5"><article class="legalP" id="kapittel-1-paragraf-1-ledd-2-punkt-5-ledd-1">bustadbyggjelagslova § 1-4</article></article></li><li data-li-identifier="f)" data-name="f)"><article class="listArticle" id="kapittel-1-paragraf-1-ledd-2-punkt-6"><article class="legalP" id="kapittel-1-paragraf-1-ledd-2-punkt-6-ledd-1">burettslagslova § 1-5</article></article></li><li data-li-identifier="g)" data-name="g)"><article class="listArticle" id="kapittel-1-paragraf-1-ledd-2-punkt-7"><article class="legalP" id="kapittel-1-paragraf-1-ledd-2-punkt-7-ledd-1">skipsarbeidsloven kapittel 10, med unntak av § 10-1</article></article></li></ul></article><article class="legalP" id="kapittel-1-paragraf-1-ledd-3">Nemndas håndheving, jf. § 7, omfatter ikke virksomheten til Stortinget, Riksrevisjonen, Stortingets ombudsmann for forvaltningen og andre organer for Stortinget. Den omfatter heller ikke virksomheten til domstolene, Domstoladministrasjonen, Innstillingsrådet for dommere og Tilsynsutvalget for dommere.</article></article><article class="legalArticle" data-lovdata-URL="LTI/lov/2017-06-16-50/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til forvaltningsloven</span></h3><article class="legalP" id="kapittel-1-paragraf-2-ledd-1">Dersom ikke annet er bestemt, gjelder forvaltningsloven for ombudets og nemndas virksomhet. Forvaltningsloven §§ 35 og 51 femte ledd gjelder ikke. Dersom nemndas vedtak er kjent ugyldig ved dom, gjelder likevel forvaltningsloven § 35 første ledd bokstav c.</article><article class="legalP" id="kapittel-1-paragraf-2-ledd-2">Nemndas vedtak og beslutninger kan ikke påklages.</article></article><article class="legalArticle" data-lovdata-URL="LTI/lov/2017-06-16-50/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opplysningsplikt</span></h3><article class="legalP" id="kapittel-1-paragraf-3-ledd-1">Offentlige myndigheter plikter uten hinder av taushetsplikt å gi ombudet og nemnda de opplysningene som er nødvendige for å håndheve bestemmelsene nevnt i § 1 annet ledd. Slike opplysninger kan også kreves av andre som har vitneplikt etter tvisteloven. Tvisteloven § 24-8 tredje ledd gjelder tilsvarende. Avgjørelse som nevnt i tvisteloven § 22-6 første ledd annet punktum, § 22-7, § 22-8 annet ledd, § 22-9 annet til fjerde ledd, § 22-10 annet punktum og § 22-11 annet ledd, treffes av tingretten.</article><article class="legalP" id="kapittel-1-paragraf-3-ledd-2">Ombudet og nemnda kan kreve bevisopptak ved domstolene, jf. domstolloven § 43 annet ledd.</article></article></section><section class="section" data-name="kap2" id="kapittel-2" data-lovdata-URL="LTI/lov/2017-06-16-50/KAPITTEL_2"><h2>Kapittel 2 Likestillings- og diskrimineringsombudet</h2><article class="legalArticle" data-lovdata-URL="LTI/lov/2017-06-16-50/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ombudets organisering</span></h3><article class="legalP" id="kapittel-2-paragraf-1-ledd-1">Likestillings- og diskrimineringsombudet utnevnes på åremål av Kongen i statsråd for en periode på seks år uten adgang til gjenoppnevning.</article><article class="legalP" id="kapittel-2-paragraf-1-ledd-2">Ombudet er et uavhengig forvaltningsorgan administrativt underordnet Kongen og departementet. Kongen eller departementet kan ikke instruere ombudet om ombudets faglige virksomhet.</article></article><article class="legalArticle" data-lovdata-URL="LTI/lov/2017-06-16-50/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ombudets oppgaver</span></h3><article class="legalP" id="kapittel-2-paragraf-2-ledd-1">Ombudet skal arbeide for å fremme reell likestilling og hindre diskriminering på alle samfunnsområder på grunn av kjønn, graviditet, permisjon ved fødsel og adopsjon, omsorgsoppgaver, etnisitet, religion, livssyn, funksjonsnedsettelse, seksuell orientering, kjønnsidentitet, kjønnsuttrykk og alder. Ombudet skal også arbeide for å fremme likebehandling i arbeidslivet, uavhengig av politisk syn og medlemskap i arbeidstakerorganisasjon.</article><article class="legalP" id="kapittel-2-paragraf-2-ledd-2">Ombudet skal gi veiledning om bestemmelsene nevnt i § 1 annet ledd. Enhver kan henvende seg til ombudet for veiledning.</article><article class="legalP" id="kapittel-2-paragraf-2-ledd-3">Ombudet skal føre tilsyn med at norsk rett og forvaltningspraksis samsvarer med forpliktelsene Norge har etter:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">De forente nasjoners internasjonale konvensjon 18. desember 1979 om avskaffelse av alle former for diskriminering av kvinner</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">De forente nasjoners internasjonale konvensjon 21. desember 1965 om avskaffelse av alle former for rasediskriminering</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">De forente nasjoners internasjonale konvensjon 13. desember 2006 om rettighetene til mennesker med nedsatt funksjonsevne</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/lov/2017-06-16-50/KAPITTEL_3"><h2>Kapittel 3 Diskrimineringsnemnda</h2><article class="legalArticle" data-lovdata-URL="LTI/lov/2017-06-16-50/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nemndas organisering</span></h3><article class="legalP" id="kapittel-3-paragraf-1-ledd-1">Nemnda er et uavhengig forvaltningsorgan administrativt underordnet Kongen og departementet. Kongen eller departementet kan ikke instruere nemnda om nemndas faglige virksomhet.</article><article class="legalP" id="kapittel-3-paragraf-1-ledd-2">Nemnda inndeles i tre avdelinger. Nemnda skal bestå av tre ledere og seks øvrige medlemmer. Det skal i tillegg være seks varamedlemmer. Nemndas ledere deltar i hver sin avdeling. En leder oppnevnes som administrativ leder.</article><article class="legalP" id="kapittel-3-paragraf-1-ledd-3">Nemndas ledere skal oppfylle kravene til dommere i domstolloven § 53 første ledd og § 54 annet ledd. Nemndas ledere skal ha dommererfaring, med mindre andre særlige kvalifikasjoner tilsier at slik erfaring ikke er nødvendig.</article><article class="legalP" id="kapittel-3-paragraf-1-ledd-4">Medlemmer og varamedlemmer oppnevnes av Kongen for fire år, med mulighet for én gangs gjenoppnevning. Ved første gangs oppnevning oppnevnes halvparten av medlemmene og varamedlemmene for to år.</article><article class="legalP" id="kapittel-3-paragraf-1-ledd-5">Ansatte i ombudet og departementet kan ikke oppnevnes som medlemmer i nemnda.</article><article class="legalP" id="kapittel-3-paragraf-1-ledd-6">Sakene i nemnda forberedes av et sekretariat. Sekretariatets leder ansettes av departementet.</article></article><article class="legalArticle" data-lovdata-URL="LTI/lov/2017-06-16-50/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nemndas ansvarsområde</span></h3><article class="legalP" id="kapittel-3-paragraf-2-ledd-1">Nemnda skal håndheve bestemmelsene nevnt i § 1 annet ledd, med unntak av følgende bestemmelser i likestillings- og diskrimineringsloven:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">§ 13 første ledd om seksuell trakassering</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">§ 18 om universell utforming av IKT</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">§ 24 om offentlige myndigheters plikt til å arbeide for likestilling</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">§ 25 om arbeidslivets organisasjoners plikt til å arbeide for likestilling</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">§ 26 om arbeidsgivers plikt til å arbeide for likestilling</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">§ 28 om kjønnsbalanse i offentlige utvalg mv.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">§ 32 annet ledd om behandling av lønnsopplysninger</article></article></li><li data-li-identifier="h)" data-name="h)"><article class="listArticle" id="kapittel-3-paragraf-2-ledd-1-punkt-8"><article class="legalP" id="kapittel-3-paragraf-2-ledd-1-punkt-8-ledd-1">§ 39 om straff for grov overtredelse av diskrimineringsforbudet som er begått av flere i fellesskap</article></article></li></ul></article></article><article class="legalArticle" data-lovdata-URL="LTI/lov/2017-06-16-50/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Nemndas behandling av saken</span></h3><article class="legalP" id="kapittel-3-paragraf-3-ledd-1">Nemnda behandler de sakene som bringes inn for den. En part, ombudet eller andre med rettslig klageinteresse kan bringe en sak inn for nemnda.</article><article class="legalP" id="kapittel-3-paragraf-3-ledd-2">Nemnda skal ikke representere parten utad.</article></article><article class="legalArticle" data-lovdata-URL="LTI/lov/2017-06-16-50/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Skriftlig og muntlig saksbehandling</span></h3><article class="legalP" id="kapittel-3-paragraf-4-ledd-1">Saksbehandlingen i nemnda er skriftlig. Nemnda skal vurdere om det av hensyn til sakens opplysning likevel bør gjennomføres muntlige forhandlinger. Avgjørelse om muntlige forhandlinger kan treffes av nemndleder. I saker hvor det er fremmet krav om oppreisning, har partene rett til muntlige forhandlinger.</article></article><article class="legalArticle" data-lovdata-URL="LTI/lov/2017-06-16-50/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avvisning og henleggelse</span></h3><article class="legalP" id="kapittel-3-paragraf-5-ledd-1">Nemnda skal avvise en sak som er avgjort av en domstol eller brakt inn for en domstol til avgjørelse. Nemnda skal også avvise en sak dersom vilkårene for å behandle saken ikke er oppfylt. Nemda kan avvise en sak hvis saksforholdet ligger mer enn tre år tilbake i tid.</article><article class="legalP" id="kapittel-3-paragraf-5-ledd-2">Nemnda kan henlegge en sak dersom forholdet er av bagatellmessig art, forholdet det er klaget over åpenbart ikke er i strid med de bestemmelser som er nevnt i § 1 annet ledd, eller saken etter bevisets stilling ikke lar seg opplyse tilstrekkelig. Beslutning om henleggelse skal grunngis.</article><article class="legalP" id="kapittel-3-paragraf-5-ledd-3">Vedtak og beslutning etter første og annet ledd kan fattes av nemndleder.</article></article><article class="legalArticle" data-lovdata-URL="LTI/lov/2017-06-16-50/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vedtaksmyndighet. Pålegg om stansing, retting mv.</span></h3><article class="legalP" id="kapittel-3-paragraf-6-ledd-1">Nemnda kan treffe vedtak dersom det foreligger et brudd på bestemmelser nevnt i § 1 annet ledd, med mindre annet er bestemt.</article><article class="legalP" id="kapittel-3-paragraf-6-ledd-2">Nemnda kan med de unntak som følger av §§ 14 og 15, pålegge stansing, retting og andre tiltak som er nødvendige for å sikre at diskriminering, trakassering, instruks eller gjengjeldelse opphører, og for å hindre gjentakelse. Nemnda kan sette en frist for oppfyllelse av pålegget.</article><article class="legalP" id="kapittel-3-paragraf-6-ledd-3">I saker der det antas å medføre ulempe eller skadevirkning å avvente nemndas behandling av saken, kan nemndleder treffe vedtak etter annet ledd.</article></article><article class="legalArticle" data-lovdata-URL="LTI/lov/2017-06-16-50/§12" data-name="§12" id="kapittel-3-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Oppreisning og erstatning</span></h3><article class="legalP" id="kapittel-3-paragraf-7-ledd-1">Nemnda kan treffe vedtak om oppreisning i arbeidsforhold og ved arbeidsgivers valg og behandling av selvstendig næringsdrivende og innleide arbeidstakere, jf. likestillings- og diskrimineringsloven § 38 annet ledd første punktum, arbeidsmiljøloven § 13-9 og skipsarbeidsloven § 10-9.</article><article class="legalP" id="kapittel-3-paragraf-7-ledd-2">Nemnda kan enstemmig treffe vedtak om erstatning ved brudd på bestemmelsene nevnt i § 1 annet ledd, dersom innklagede ikke gjør gjeldende annet enn manglende betalingsevne eller andre åpenbart uholdbare innsigelser.</article></article><article class="legalArticle" data-lovdata-URL="LTI/lov/2017-06-16-50/§13" data-name="§13" id="kapittel-3-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tvangsmulkt</span></h3><article class="legalP" id="kapittel-3-paragraf-8-ledd-1">Nemnda kan treffe vedtak om tvangsmulkt for å sikre gjennomføring av pålegg etter § 11 dersom fristen for å etterkomme pålegget er oversittet. Tvangsmulkt fastsettes som engangstvangsmulkt eller løpende dagmulkt. Tvangsmulkten begynner å løpe dersom frist for å etterkomme pålegget oversittes, og den skal løpe fram til pålegget er oppfylt.</article><article class="legalP" id="kapittel-3-paragraf-8-ledd-2">Beslutning om ileggelse av tvangsmulkt kan treffes av nemndleder. En part kan begjære at en beslutning om ileggelse av tvangsmulkt skal prøves på ny. Forvaltningsloven §§ 28-36 gjelder tilsvarende.</article><article class="legalP" id="kapittel-3-paragraf-8-ledd-3">Nemnda kan sette ned eller frafalle ilagt tvangsmulkt når særlige grunner taler for det.</article><article class="legalP" id="kapittel-3-paragraf-8-ledd-4">Tvangsmulkten tilfaller staten, og den kreves inn av Statens innkrevingssentral.</article><article class="legalP" id="kapittel-3-paragraf-8-ledd-5">Departementet kan i forskrift gi regler om tvangsmulktens størrelse, varighet og andre bestemmelser om fastsettelse og gjennomføring.</article></article><article class="legalArticle" data-lovdata-URL="LTI/lov/2017-06-16-50/§14" data-name="§14" id="kapittel-3-paragraf-9"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Nemndas myndighet overfor andre forvaltningsorganer</span></h3><article class="legalP" id="kapittel-3-paragraf-9-ledd-1">Nemnda kan ikke treffe vedtak om at andre forvaltningsorganers vedtak innebærer brudd på bestemmelser nevnt i § 1 annet ledd. Dette gjelder likevel ikke enkeltvedtak truffet av forvaltningsorganer i deres utøvelse av arbeidsgiverfunksjoner. Nemnda kan ikke i noe tilfelle treffe vedtak rettet mot Kongen eller departementene.</article><article class="legalP" id="kapittel-3-paragraf-9-ledd-2">I tilfeller som nevnt i første ledd skal nemnda gi en uttalelse om hvorvidt det forholdet som er brakt inn for nemnda, innebærer brudd på bestemmelsene nevnt i § 1 annet ledd. Dette gjelder likevel ikke saker om utnevning av dommere i statsråd.</article></article><article class="legalArticle" data-lovdata-URL="LTI/lov/2017-06-16-50/§15" data-name="§15" id="kapittel-3-paragraf-10"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Nemndas forhold til Arbeidsretten</span></h3><article class="legalP" id="kapittel-3-paragraf-10-ledd-1">Reiser en sak for nemnda indirekte spørsmål om en tariffavtales eksistens, gyldighet eller forståelse, kan hver av partene i tariffavtalen få dette spørsmålet avgjort av Arbeidsretten.</article><article class="legalP" id="kapittel-3-paragraf-10-ledd-2">Nemnda kan gi en uttalelse om hvorvidt en tariffavtale eller bestemmelse i tariffavtale som er brakt inn for nemnda, er i strid med bestemmelsene nevnt i § 1 annet ledd. Partene i tariffavtalen kan i slike tilfeller bringe spørsmålet om avtalens forhold til en bestemmelse nevnt i § 1 annet ledd inn for Arbeidsretten.</article><article class="legalP" id="kapittel-3-paragraf-10-ledd-3">Sak for nemnda som bringes inn for Arbeidsretten etter første ledd eller annet ledd annet punktum, stilles i bero til spørsmålet er ferdig behandlet av Arbeidsretten.</article><article class="legalP" id="kapittel-3-paragraf-10-ledd-4">Nemnda kan ikke treffe avgjørelser som hører under Arbeidsretten etter lov 27. januar 2012 nr. 9 om arbeidstvister og lov 18. juli 1958 nr. 2 om offentlige tjenestetvister.</article></article><article class="legalArticle" data-lovdata-URL="LTI/lov/2017-06-16-50/§16" data-name="§16" id="kapittel-3-paragraf-11"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Domstolsbehandling</span></h3><article class="legalP" id="kapittel-3-paragraf-11-ledd-1">Nemndas vedtak og beslutning om ileggelse av tvangsmulkt kan bringes inn for domstolene til full prøving av saken. Søksmål om overprøving av nemndas vedtak eller beslutning om ileggelse av tvangsmulkt må reises innen tre måneder fra det tidspunktet partene ble underrettet om vedtak eller beslutning i nemnda. Reises ikke søksmål innen fristen, har vedtaket virkning som rettskraftig dom og kan fullbyrdes etter reglene som gjelder dommer. Nemnda kan gi oppfriskning for oversittelse av fristen i annet punktum etter reglene i tvisteloven §§ 16-12–16-14. Vedtaket om oppfriskning kan bringes inn for tingretten.</article><article class="legalP" id="kapittel-3-paragraf-11-ledd-2">Søksmål om gyldigheten av nemndas vedtak og beslutninger rettes mot staten ved nemnda og anlegges for Oslo tingrett jf. tvisteloven § 4-4 (4) første punktum. Det samme gjelder lovligheten av forhold knyttet til ileggelse av tvangsmulkt etter § 13.</article></article><article class="legalArticle" data-lovdata-URL="LTI/lov/2017-06-16-50/§17" data-name="§17" id="kapittel-3-paragraf-12"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forholdet til de alminnelige domstoler</span></h3><article class="legalP" id="kapittel-3-paragraf-12-ledd-1">Så lenge en sak er til behandling i nemnda, kan ikke sakens parter bringe den inn for tingretten. Saken regnes for å være under behandling fra nemnda mottok klagen.</article><article class="legalP" id="kapittel-3-paragraf-12-ledd-2">Er søksmål reist ved tingretten og en part ønsker saken avgjort av nemnda, kan retten stanse den videre behandlingen etter begjæring av parten. Tvisteloven § 16-15, § 16-18 tredje og fjerde ledd og § 16-19 gjelder tilsvarende. Ved rettens avgjørelse av om saken skal stanses, skal det legges vekt på om det er rimelig å stanse saken i påvente av nemndas avgjørelse når hensyn tas til tidsbruken og kostnadene som vil påløpe for partene ved stansing. Saken bringes i gang igjen i tingretten etter begjæring fra en av partene, men tidligst etter at vedtak er fattet, og senest innen én måned etter at vedtaket er forkynt.</article></article><article class="legalArticle" data-lovdata-URL="LTI/lov/2017-06-16-50/§18" data-name="§18" id="kapittel-3-paragraf-13"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff for overtredelse av pålegg og brudd på opplysningsplikten</span></h3><article class="legalP" id="kapittel-3-paragraf-13-ledd-1">Den som forsettlig eller uaktsomt unnlater å etterkomme pålegg etter § 11 eller å oppfylle opplysningsplikten etter § 3, straffes med bøter.</article><article class="legalP" id="kapittel-3-paragraf-13-ledd-2">Overtredelse foretatt av en person i underordnet stilling straffes ikke hvis overtredelsen vesentlig skyldes underordningsforholdet.</article></article><article class="legalArticle" data-lovdata-URL="LTI/lov/2017-06-16-50/§19" data-name="§19" id="kapittel-3-paragraf-14"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Påtale</span></h3><article class="legalP" id="kapittel-3-paragraf-14-ledd-1">Overtredelse av § 18 påtales kun etter begjæring av nemnda, med mindre offentlig påtale kreves av allmenne hensyn.</article><article class="legalP" id="kapittel-3-paragraf-14-ledd-2">Påtalemyndigheten kan i forbindelse med straffesaken kreve dom for tiltak for å sikre at den lovstridige handlingen, unnlatelsen eller gjengjeldelsen opphører, og for å hindre at den gjentas.</article></article><article class="legalArticle" data-lovdata-URL="LTI/lov/2017-06-16-50/§20" data-name="§20" id="kapittel-3-paragraf-15"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Gjenåpning</span></h3><article class="legalP" id="kapittel-3-paragraf-15-ledd-1">Nemndas rettskraftige vedtak og beslutninger kan gjenåpnes etter begjæring fra en part. Saken kan gjenåpnes dersom<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-15-ledd-1-punkt-1"><article class="legalP" id="kapittel-3-paragraf-15-ledd-1-punkt-1-ledd-1">det foreligger brudd på habilitetskrav i forvaltningsloven § 6</article></article></li><li data-li-identifier="b)" data-name="b)"><article class="listArticle" id="kapittel-3-paragraf-15-ledd-1-punkt-2"><article class="legalP" id="kapittel-3-paragraf-15-ledd-1-punkt-2-ledd-1">det foreligger andre saksbehandlingsfeil og det ikke kan utelukkes at feilen var bestemmende for vedtakets innhold</article></article></li><li data-li-identifier="c)" data-name="c)"><article class="listArticle" id="kapittel-3-paragraf-15-ledd-1-punkt-3"><article class="legalP" id="kapittel-3-paragraf-15-ledd-1-punkt-3-ledd-1">opplysninger om faktiske forhold som var ukjent da saken ble avgjort, tilsier at vedtaket høyst sannsynlig ville blitt et annet.</article></article></li></ul></article><article class="legalP" id="kapittel-3-paragraf-15-ledd-2">Saken kan ikke gjenåpnes<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-15-ledd-2-punkt-1"><article class="legalP" id="kapittel-3-paragraf-15-ledd-2-punkt-1-ledd-1">av en grunn som ble forkastet ved sakens behandling</article></article></li><li data-li-identifier="b)" data-name="b)"><article class="listArticle" id="kapittel-3-paragraf-15-ledd-2-punkt-2"><article class="legalP" id="kapittel-3-paragraf-15-ledd-2-punkt-2-ledd-1">av en grunn som parten burde ha gjort gjeldende under sakens ordinære behandling, ved søksmål til tingretten eller ved begjæring om oppfriskning</article></article></li><li data-li-identifier="c)" data-name="c)"><article class="listArticle" id="kapittel-3-paragraf-15-ledd-2-punkt-3"><article class="legalP" id="kapittel-3-paragraf-15-ledd-2-punkt-3-ledd-1">dersom det er rimelig sannsynlighetsovervekt for at en ny behandling av saken ikke vil lede til en endring av betydning for parten.</article></article></li></ul></article><article class="legalP" id="kapittel-3-paragraf-15-ledd-3">Vedtak om gjenåpning treffes av nemndleder.</article><article class="legalP" id="kapittel-3-paragraf-15-ledd-4">Avslag på begjæring om gjenåpning kan bringes inn for tingretten. For øvrig gjelder tvisteloven §§ 31-6 til 31-9 så langt de passer.</article><article class="legalP" id="kapittel-3-paragraf-15-ledd-5">Dersom nemnda treffer vedtak om gjenåpning, har parten krav på å få dekket sakskostnader etter reglene i forvaltningsloven § 36 første ledd. Forvaltningsloven § 36 annet ledd gjelder ikke.</article></article><article class="legalArticle" data-lovdata-URL="LTI/lov/2017-06-16-50/§21" data-name="§21" id="kapittel-3-paragraf-16"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Retting og tilleggsavgjørelse</span></h3><article class="legalP" id="kapittel-3-paragraf-16-ledd-1">Nemnda kan rette et vedtak som på grunn av skrive- eller regnefeil, misforståelse, forglemmelse eller lignende klar feil har fått en utforming som ikke stemte med nemndas mening.</article><article class="legalP" id="kapittel-3-paragraf-16-ledd-2">Er det ikke truffet avgjørelse om noe som skulle vært avgjort, kan tilleggsavgjørelse avsies dersom begjæring om det fremmes innen fristen for å bringe saken inn for tingretten, jf. § 16 første ledd.</article><article class="legalP" id="kapittel-3-paragraf-16-ledd-3">Nemndleder kan treffe vedtak etter første og annet ledd.</article><article class="legalP" id="kapittel-3-paragraf-16-ledd-4">For øvrig gjelder tvisteloven §§ 19-8 og 19-9 tilsvarende.</article></article></section><section class="section" data-name="kap4" id="kapittel-4" data-lovdata-URL="LTI/lov/2017-06-16-50/KAPITTEL_4"><h2>Kapittel 4 Forskrift</h2><article class="legalArticle" data-lovdata-URL="LTI/lov/2017-06-16-50/§22" data-name="§22" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Myndighet til å gi forskrift</span></h3><article class="legalP" id="kapittel-4-paragraf-1-ledd-1">Departementet kan gi forskrifter om ombudets og nemndas organisering, oppgaver og saksbehandling.</article></article></section><section class="section" data-name="kap5" id="kapittel-5" data-lovdata-URL="LTI/lov/2017-06-16-50/KAPITTEL_5"><h2>Kapittel 5 Ikrafttredelse og overgangsregler</h2><article class="legalArticle" data-lovdata-URL="LTI/lov/2017-06-16-50/§23" data-name="§23" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Loven trer i kraft fra den tid Kongen bestemmer. Fra samme tid oppheves lov 10. juni 2005 nr. 40 om Likestillings- og diskrimineringsombudet og Likestillings- og diskrimineringsnemnda.</article></article><article class="legalArticle" data-lovdata-URL="LTI/lov/2017-06-16-50/§24" data-name="§24" id="kapittel-5-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overgangsregler</span></h3><article class="legalP" id="kapittel-5-paragraf-2-ledd-1">Saker om brudd på bestemmelser nevnt i § 1 annet ledd som er brakt inn for ombudet eller nemnda før ikrafttredelsen av denne loven, overføres til nemnda for videre behandling. Nemnda skal også behandle nye saker som gjelder forhold fra før lovens ikrafttredelse, hvis forholdet var i strid med bestemmelser nevnt i § 1 annet ledd eller tilsvarende bestemmelser slik de lød før ikrafttredelsen.</article><article class="legalP" id="kapittel-5-paragraf-2-ledd-2">Saker som nevnt i første ledd skal behandles etter reglene i loven her. Det kan bare treffes vedtak som nevnt i §§ 11, 12 og 13 i den utstrekning det også var adgang til det før ikrafttredelsen av loven her.</article></article><article class="legalArticle" data-lovdata-URL="LTI/lov/2017-06-16-50/§25" data-name="§25" id="kapittel-5-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Endringer i annen lovgivning</span></h3><article class="legalP" id="kapittel-5-paragraf-3-ledd-1">Fra det tidspunktet loven trer i kraft, skal lov 18. mai 1979 nr. 18 om foreldelse av fordringer § 16 nr. 2 ny bokstav c lyde:<ul class="defaultList"><li data-li-identifier="c)" data-name="c)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">tvist om krav som bringes inn for Diskrimineringsnemnda.</article></article></li></ul></article> <article class="defaultP" margin-top="true">Nåværende bokstav c blir ny bokstav d.</article></article></section></main></body></html>