<!DOCTYPE html><html lang="no"><head><title>Forskrift om behandlingsreiser til utlandet (klimareiser)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-16-749</dd><dt class="dokid">DokumentID</dt><dd class="dokid">LTI/forskrift/2017-06-16-749</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="dateInForce">I kraft fra</dt><dd class="dateInForce">2018-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§1-2</li><li>lov/1999-07-02-61/§2-1a</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2017-06-16 16:15</dd><dt class="journalNumber">Journalnummer</dt><dd class="journalNumber">2017-0594</dd><dt class="titleShort">Korttittel</dt><dd class="titleShort">Forskrift om behandlingsreiser til utlandet (klimareiser)</dd><dt class="title">Tittel</dt><dd class="title">Forskrift om behandlingsreiser til utlandet (klimareiser)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. juni 2017 med hjemmel i lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 1-2 andre ledd og § 2-1a sjuende ledd og lov 10. februar 1967 om behandlingsmåten i forvaltningssaker (forvaltningsloven) § 28 fjerde ledd. Fremmet av Helse- og omsorgsdepartementet.</dd><dt class="refid">RefID</dt><dd class="refid">forskrift/2017-06-16-749</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandlingsreiser til utlandet (klimareiser)<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Behandlingsreise</li><li>§ 4. Vilkår for tildeling av behandlingsreiser</li><li>§ 5. Krav om diagnose</li><li>§ 6. Prioritering av søkere</li><li>§ 7. Rett til ledsager</li><li>§ 8. Krav til ledsager</li><li>§ 9. Dekning av utgifter</li><li>§ 10. Forholdet til forvaltningsloven</li><li>§ 11. Krav til søknaden</li><li>§ 12. Søknadsfrist</li><li>§ 13. Behandling av søknader</li><li>§ 14. Klageadgang</li><li>§ 15. Endringer</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-16-749" id="dokument"><h1>Forskrift om behandlingsreiser til utlandet (klimareiser)</h1><article class="legalArticle" data-lovdata-URL="LTI/forskrift/2017-06-16-749/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å bidra til forsvarlig og effektiv saksbehandling av søknader om behandlingsreiser.</article></article><article class="legalArticle" data-lovdata-URL="LTI/forskrift/2017-06-16-749/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder tildeling av behandlingsreise til<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">pasienter med kroniske inflammatoriske revmatiske leddsykdommer</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">pasienter med postpoliosyndrom</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">pasienter fra 4 år med psoriasis eller barneleddgikt (juvenil idiopatisk artritt)</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">pasienter fra 3 år til fylte 18 år med astma, kronisk lungesykdom eller atopisk eksem.</article></article></li></ul></article></article><article class="legalArticle" data-lovdata-URL="LTI/forskrift/2017-06-16-749/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Behandlingsreise</span></h2><article class="legalP" id="paragraf-3-ledd-1">Behandlingsreise er et organisert diagnosespesifikt behandlingstilbud i land med varmt og solrikt klima som finansieres over egen post i statsbudsjettet.</article></article><article class="legalArticle" data-lovdata-URL="LTI/forskrift/2017-06-16-749/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for tildeling av behandlingsreiser</span></h2><article class="legalP" id="paragraf-4-ledd-1">Behandlingsreiser kan bare tildeles søkere som<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">er medlem i folketrygden med rett til stønad ved helsetjenester og som har fast bosted i riket</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">har en diagnose som nevnt i § 2 og</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">har behov for og forventet nytte av en behandlingsreise.</article></article></li></ul></article><article class="legalP" id="paragraf-4-ledd-2">Behandlingsreise kan ikke tildeles søkeren dersom det er risiko for at søkerens helsetilstand kan bli betydelig forverret eller at det kan oppstå alvorlige komplikasjoner under behandlingsreisen.</article></article><article class="legalArticle" data-lovdata-URL="LTI/forskrift/2017-06-16-749/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om diagnose</span></h2><article class="legalP" id="paragraf-5-ledd-1">Søkerens diagnose skal være fastsatt av legespesialist med relevant spesialistkompetanse og skal bygge på internasjonalt anbefalte diagnose- eller klassifikasjonskriterier.</article><article class="legalP" id="paragraf-5-ledd-2">For barn skal diagnostisering foretas av barnelege eller av lege med spesialistgodkjenning innenfor relevant fagområde.</article></article><article class="legalArticle" data-lovdata-URL="LTI/forskrift/2017-06-16-749/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prioritering av søkere</span></h2><article class="legalP" id="paragraf-6-ledd-1">Prioritering av søkerne skal skje etter en samlet vurdering av<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">sykdommens omfang, sykdomsaktivitet og mulige senfølger og</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">behovet for og forventet nytte av behandlingsreisen.</article></article></li></ul></article><article class="legalP" id="paragraf-6-ledd-2">Dersom søkere vurderes likestilt etter første ledd, skal søkere som har liten nytte av eller begrenset tilgang til annen behandling prioriteres.</article><article class="legalP" id="paragraf-6-ledd-3">Dersom søker tidligere har deltatt på behandlingsreise, kan det legges vekt på søkerens deltakelse i og nytte av behandlingsprogrammet ved tidligere reiser, samt hyppigheten av tidligere reiser.</article></article><article class="legalArticle" data-lovdata-URL="LTI/forskrift/2017-06-16-749/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rett til ledsager</span></h2><article class="legalP" id="paragraf-7-ledd-1">Rett til å ha med én ledsager har<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">pasienter under 14 år</article></article></li><li data-li-identifier="b)" data-name="b)"><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">pasienter som på grunn av nedsatt funksjonsevne har behov for ledsager.</article></article></li></ul></article><article class="legalP" id="paragraf-7-ledd-2">Dersom det foreligger særskilte behov eller omstendigheter, kan pasienter mellom 14 og 18 år gis rett til å ha med én ledsager.</article><article class="legalP" id="paragraf-7-ledd-3">Mindreårige søsken som reiser på samme behandlingsreise har kun rett til å ha med én ledsager for inntil tre søsken.</article><article class="legalP" id="paragraf-7-ledd-4">Behovet for ledsager på grunn av nedsatt funksjonsevne skal dokumenteres og bekreftes av lege.</article></article><article class="legalArticle" data-lovdata-URL="LTI/forskrift/2017-06-16-749/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til ledsager</span></h2><article class="legalP" id="paragraf-8-ledd-1">Pasientens ledsager må være egnet til å ivareta pasientens behov for oppfølging under behandlingsreisen.</article></article><article class="legalArticle" data-lovdata-URL="LTI/forskrift/2017-06-16-749/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dekning av utgifter</span></h2><article class="legalP" id="paragraf-9-ledd-1">Staten dekker pasientens og ledsagerens utgifter til reise og opphold fratrukket en egenandel. Egenandelens størrelse fastsettes av Helse- og omsorgsdepartementet.</article><article class="legalP" id="paragraf-9-ledd-2">Pasienter betaler ikke egenandel til og med det kalenderåret de fyller 19 år.</article></article><article class="legalArticle" data-lovdata-URL="LTI/forskrift/2017-06-16-749/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forholdet til forvaltningsloven</span></h2><article class="legalP" id="paragraf-10-ledd-1">Forvaltningsloven gjelder med de særlige bestemmelser som er gitt i denne forskriften.</article></article><article class="legalArticle" data-lovdata-URL="LTI/forskrift/2017-06-16-749/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til søknaden</span></h2><article class="legalP" id="paragraf-11-ledd-1">Søknad om behandlingsreise fremmes på fastsatt skjema. Legeerklæring, enten fra fastlege eller lege med relevant spesialistkompetanse, skal vedlegges. Medisinske opplysninger om diagnosen gitt av lege med relevant spesialistkompetanse skal følge vedlagt søkerens første søknad om behandlingsreise, jf. § 5. Dersom det i behandlingen av søknaden er behov for nye eller oppdaterte medisinske opplysninger, kan Oslo universitetssykehus HF kreve at søker fremlegger slike opplysninger.</article><article class="legalP" id="paragraf-11-ledd-2">Dersom pasient med nedsatt funksjonsevne har behov for ledsager, skal dokumentasjon og bekreftelse fra lege følge vedlagt søknaden, jf. § 7 fjerde ledd. Søkes det om ledsager for pasienter i alderen 14 til 18 år, skal informasjon om behovet for ledsager følge vedlagt søknaden, jf. § 7 andre ledd.</article></article><article class="legalArticle" data-lovdata-URL="LTI/forskrift/2017-06-16-749/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Søknadsfrist</span></h2><article class="legalP" id="paragraf-12-ledd-1">Søknaden med vedlegg må være innlevert innen fristdagen som er satt i utlysningen av behandlingsreisen. Søknader som innleveres etter fristen, kan avvises.</article></article><article class="legalArticle" data-lovdata-URL="LTI/forskrift/2017-06-16-749/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Behandling av søknader</span></h2><article class="legalP" id="paragraf-13-ledd-1">Oslo universitetssykehus HF fatter vedtak om tildeling av behandlingsreiser til utlandet etter bestemmelsene i denne forskriften og innenfor rammene av Stortingets budsjettvedtak.</article></article><article class="legalArticle" data-lovdata-URL="LTI/forskrift/2017-06-16-749/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klageadgang</span></h2><article class="legalP" id="paragraf-14-ledd-1">Nasjonalt klageorgan for helsetjenesten er klageinstans for vedtak etter denne forskriften. Det er ikke klagerett på skjønnsutøvelsen knyttet til prioriteringen etter § 6.</article></article><article class="legalArticle" data-lovdata-URL="LTI/forskrift/2017-06-16-749/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Endringer</span></h2><article class="legalP" id="paragraf-15-ledd-1">Departementet kan fastsette endringer i forskriften med unntak av begrensninger i klageadgangen etter § 14.</article></article><article class="legalArticle" data-lovdata-URL="LTI/forskrift/2017-06-16-749/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Forskriften trer i kraft 1. januar 2018.</article></article></main></body></html>