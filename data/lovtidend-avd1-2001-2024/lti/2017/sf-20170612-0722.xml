<!DOCTYPE html><html lang="no"><head><title>Forskrift om endring i forskrift om bruk av kjøretøy</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-12-722</dd><dt class="dokid">DokumentID</dt><dd class="dokid">LTI/forskrift/2017-06-12-722</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2017-06-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-01-25-92</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§13</li><li>lov/1965-06-18-4/§14</li><li>lov/1965-06-18-4/§15</li><li>lov/1965-06-18-4/§16</li><li>forskrift/1980-11-24-1</li></ul></dd><dt class="dateOfPublication">Kunngjort</dt><dd class="dateOfPublication">2017-06-12 15:30</dd><dt class="journalNumber">Journalnummer</dt><dd class="journalNumber">2017-0545</dd><dt class="titleShort">Korttittel</dt><dd class="titleShort">Endr. i forskrift om bruk av kjøretøy</dd><dt class="title">Tittel</dt><dd class="title">Forskrift om endring i forskrift om bruk av kjøretøy</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Vegdirektoratet 12. juni 2017 med hjemmel i lov 18. juni 1965 nr. 4 om vegtrafikk (vegtrafikkloven) § 13, § 14, § 15 og § 16, jf. delegeringsvedtak 24. november 1980 nr. 1.</dd><dt class="refid">RefID</dt><dd class="refid">forskrift/2017-06-12-722</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bruk av kjøretøy<ul class="tocSubUl"><li>I<ul class="tocSubUl"><li>§ 2a-1. Søknad</li><li>§ 2a-2. Utforming og innhold</li><li>§ 2a-3. Utlevering og bruk</li><li>§ 2a-4. Tap, tyveri og misbruk av personlig kjennemerke</li><li>§ 2a-5. Fornyelse</li><li>§ 2a-6. Salg av kjøretøy med personlig kjennemerke</li><li>§ 2a-7. Overdragelse av et personlig kjennemerke</li><li>§ 2a-8. Gjenbruk av tegnkombinasjonen til et personlig kjennemerke</li><li>§ 2a-9. Tilbakekall av tillatelse</li><li>§ 2a-10. Endring av tegnkombinasjon</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-12-722" id="dokument"><h1>Forskrift om endring i forskrift om bruk av kjøretøy</h1><section class="section" data-name="kapI" id="kapittel-1" data-lovdata-URL="LTI/forskrift/2017-06-12-722/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. januar 1990 nr. 92 om bruk av kjøretøy gjøres følgende endring:</article> <article class="defaultP" margin-top="true">Nytt kapittel 2a skal lyde:</article><span class="futuretitle" id="kapittel-1-foreslåttittel-1">Kapittel 2a. Personlige kjennemerker</span><article class="futureLegalArticle" data-name="§2a-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2a-1</span>. <span class="legalArticleTitle">Søknad</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Regionvegkontoret kan etter søknad, og mot betaling av et beløp fastsatt av Vegdirektoratet, tillate bruk av personlig kjennemerke på kjøretøy i en gitt periode på 10 år.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Det er kun kjøretøyeier i henhold til opplysninger i motorvognregisteret som kan søke om personlig kjennemerke til bruk på eget kjøretøy. Et kjøretøy kan til enhver tid kun være tilknyttet ett personlig kjennemerke.</article><article class="numberedLegalP" data-numerator="3" id="kapittel-1-foreslåttparagraf-1-nummer-3">(3) Søker må eie et kjøretøy med kjennemerker med den størrelse som er beskrevet i § 2a-2 første ledd.</article><article class="numberedLegalP" data-numerator="4" id="kapittel-1-foreslåttparagraf-1-nummer-4">(4) Kjøretøy som i henhold til opplysninger i motorvognregisteret har flere eiere kan ikke tildeles et personlig kjennemerke.</article><article class="numberedLegalP" data-numerator="5" id="kapittel-1-foreslåttparagraf-1-nummer-5">(5) En søknad om bruk av personlig kjennemerke skal inneholde informasjon om navn, adresse, fødselsnummer eller organisasjonsnummer til kjøretøyets eier, ønsket tegnkombinasjon, samt kjøretøyets ordinære kjennemerke.</article><article class="numberedLegalP" data-numerator="6" id="kapittel-1-foreslåttparagraf-1-nummer-6">(6) Dersom flere søker om det samme personlige kjennemerket vil søknaden som først ble mottatt av regionvegkontoret ha første prioritet.</article></article><article class="futureLegalArticle" data-name="§2a-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2a-2</span>. <span class="legalArticleTitle">Utforming og innhold</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Et personlig kjennemerke skal være 52 cm bredt og 11 cm høyt jf. § 2-13 første ledd bokstav a). Personlig kjennemerke tillates ikke brukt på kjennemerke med gule tegn på blå reflekterende bunn.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Et personlig kjennemerke kan bestå av minst to og maksimalt syv norske bokstaver eller arabiske tall. Mellomrom er å anse som et tegn. Det forutsettes at kombinasjonen får plass på kjennemerket med ordinær font og fontstørrelse.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Personlig kjennemerke skal være i utførelse fastsatt av Vegdirektoratet og skal kun produseres av den leverandør Vegdirektoratet til enhver tid har avtale med.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Et personlig kjennemerke skal ikke kunne forveksles med et annet kjøretøys ordinære kjennemerke eller et annet norsk personlig kjennemerke.</article><article class="numberedLegalP" data-numerator="5" id="kapittel-1-foreslåttparagraf-2-nummer-5">(5) Den som søker om personlig kjennemerke er ansvarlig for å velge en tegnkombinasjon som etter alminnelig oppfatning ikke er støtende, eller på annen måte medfører ulempe for noen. Ved vurderingen av om en tegnkombinasjon medfører ulempe for noen, skal det blant annet tas hensyn til immaterielle rettigheter som varemerke eller firmanavn.</article></article><article class="futureLegalArticle" data-name="§2a-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 2a-3</span>. <span class="legalArticleTitle">Utlevering og bruk</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Retten til det personlige kjennemerket inntrer på det tidspunkt betalingen er registrert hos Statens vegvesen. Dersom betalingen ikke har funnet sted innen 30 dager etter innvilgelse av søknad, faller retten til det personlige kjennemerket bort.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Utlevering av det personlige kjennemerket forutsetter at betaling er registrert hos Statens vegvesen. Kjøretøyeier beholder de ordinære kjennemerkene. Det er ikke tillatt å benytte personlig og ordinært kjennemerke på kjøretøyet samtidig. De kjennemerkene som ikke er i bruk skal oppbevares forsvarlig.</article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) Det personlige kjennemerket kan innenfor rettighetsperioden overføres til et annet kjøretøy som er registrert på den som har retten til det personlige kjennemerkets tegnkombinasjon. Søknad om overføring skal rettes til regionvegkontoret.</article><article class="numberedLegalP" data-numerator="4" id="kapittel-1-foreslåttparagraf-3-nummer-4">(4) Et vilkår for bruk av personlig kjennemerke på kjøretøy er at kjøretøyet er utstyrt med elektronisk betalingsenhet tilknyttet gyldig avtale for kjøring på offentlig veg.</article><article class="numberedLegalP" data-numerator="5" id="kapittel-1-foreslåttparagraf-3-nummer-5">(5) Bevis utstedt av Statens vegvesen som dokumenterer tillatelse til bruk av personlig kjennemerke skal alltid medbringes i bilen under kjøring.</article></article><article class="futureLegalArticle" data-name="§2a-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 2a-4</span>. <span class="legalArticleTitle">Tap, tyveri og misbruk av personlig kjennemerke</span></span><article class="legalP" id="kapittel-1-foreslåttparagraf-4-ledd-1">Tap, tyveri og misbruk av personlig kjennemerke skal meldes til politiet før regionvegkontoret utsteder erstatningskjennemerke med samme tegnkombinasjon.</article></article><article class="futureLegalArticle" data-name="§2a-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 2a-5</span>. <span class="legalArticleTitle">Fornyelse</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Retten til det personlige kjennemerket kan mot betaling forlenges med en periode på 10 år. Ved fornyelse løper rettighetsperioden fra den dato forrige periode utløp. Dersom retten ikke forlenges skal det personlige kjennemerket innleveres til regionvegkontoret.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Søknad om fornyelse må være mottatt hos Statens vegvesen tidligst 3 måneder før og senest 1 måned før rettighetsperioden utløper. Retten til det personlige kjennemerket faller ikke bort i perioden søknaden ligger til behandling.</article></article><article class="futureLegalArticle" data-name="§2a-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 2a-6</span>. <span class="legalArticleTitle">Salg av kjøretøy med personlig kjennemerke</span></span><article class="legalP" id="kapittel-1-foreslåttparagraf-6-ledd-1">Dersom kjøretøyet er tilknyttet et personlig kjennemerke, og dette er avmerket i Autosys motorvognregister, må denne knytningen fjernes i Statens vegvesens systemer før eierskifte kan registreres.</article></article><article class="futureLegalArticle" data-name="§2a-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 2a-7</span>. <span class="legalArticleTitle">Overdragelse av et personlig kjennemerke</span></span><article class="legalP" id="kapittel-1-foreslåttparagraf-7-ledd-1">Det personlige kjennemerket kan som hovedregel ikke overdras til andre. Regionvegkontoret kan likevel i særlige tilfeller innvilge overdragelse. Med særlige tilfeller forstås blant annet:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">overdragelse mellom ektefeller, eller ved oppløsning av ekteskap</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">samboere som har hatt felles adresse de siste fem år, eller ved oppløsning av samboerskap</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-7-ledd-1-punkt-3"><article class="legalP" id="kapittel-1-foreslåttparagraf-7-ledd-1-punkt-3-ledd-1">til en arving etter rettighetshaverens død</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-7-ledd-1-punkt-4"><article class="legalP" id="kapittel-1-foreslåttparagraf-7-ledd-1-punkt-4-ledd-1">ved omorganiseringer av selskaper.</article></article></li></ul></article></article><article class="futureLegalArticle" data-name="§2a-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 2a-8</span>. <span class="legalArticleTitle">Gjenbruk av tegnkombinasjonen til et personlig kjennemerke</span></span><article class="legalP" id="kapittel-1-foreslåttparagraf-8-ledd-1">Et tidligere anvendt personlig kjennemerke kan tildeles en annen søker tidligst tre måneder etter at retten til det aktuelle personlige kjennemerket opphørte. Dette gjelder likevel ikke dersom det foreligger forhold som hindrer tildeling av dette personlige kjennemerket. Slike forhold kan være at det personlige kjennemerket tidligere har vært meldt tapt, stjålet eller misbrukt.</article></article><article class="futureLegalArticle" data-name="§2a-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 2a-9</span>. <span class="legalArticleTitle">Tilbakekall av tillatelse</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Regionvegkontoret kan trekke tilbake en tillatelse til bruk av et personlig kjennemerke samt kreve disse innlevert dersom det foreligger misbruk av ordningen.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) Regionvegkontoret kan trekke tilbake en tillatelse til bruk av et personlig kjennemerke dersom det i ettertid viser seg at tildelingen er i strid med § 2a-1 annet ledd eller § 2a-2 fjerde og femte ledd.</article></article><article class="futureLegalArticle" data-name="§2a-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 2a-10</span>. <span class="legalArticleTitle">Endring av tegnkombinasjon</span></span><article class="legalP" id="kapittel-1-foreslåttparagraf-10-ledd-1">Regionvegkontoret kan i løpet av rettighetsperioden etter søknad tildele nytt personlig kjennemerke dersom det kan dokumenteres at kjennemerket er misbrukt og forholdet er politianmeldt.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2017-06-12-722/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft 15. juni 2017.</article></section></main></body></html>