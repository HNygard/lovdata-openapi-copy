<!DOCTYPE html><html lang="no"><head><title>Gebyrforskrift for taubaner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-01-13-37</dd><dt class="dokid">DokumentID</dt><dd class="dokid">LTI/forskrift/2017-01-13-37</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="dateInForce">I kraft fra</dt><dd class="dateInForce">2017-01-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-01-10-31</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1912-06-14-1/§1a</li><li>lov/1912-06-14-1/§1b</li><li>lov/1993-06-11-100/§14</li></ul></dd><dt class="dateOfPublication">Kunngjort</dt><dd class="dateOfPublication">2017-01-18 14:20</dd><dt class="journalNumber">Journalnummer</dt><dd class="journalNumber">2017-0042</dd><dt class="titleShort">Korttittel</dt><dd class="titleShort">Gebyrforskrift for taubaner</dd><dt class="title">Tittel</dt><dd class="title">Gebyrforskrift for taubaner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 13. januar 2017 med hjemmel i lov 14. juni 1912 nr. 1 om anlæg av taugbaner og løipestrenger mv. § 1a annet ledd og § 1b fjerde ledd og lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 14.</dd><dt class="refid">RefID</dt><dd class="refid">forskrift/2017-01-13-37</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Gebyrforskrift for taubaner<ul class="tocSubUl"><li>§ 1. Formål</li><li>§ 2. Årsgebyr</li><li>§ 3. Gebyr for behandling av søknad om driftstillatelse</li><li>§ 4. Ekstra timer og kostnader som skyldes forhold hos virksomheten</li><li>§ 5. Gebyr for sertifisering av driftsledere</li><li>§ 6. Gebyr i forbindelse med omsetning av delsystemer og sikkerhetskomponenter for taubaner</li><li>§ 7. Innkreving, forfallsdato og tvangsgrunnlag for utlegg</li><li>§ 8. Ikrafttredelse</li><li>§ 9. Opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-01-13-37" id="dokument"><h1>Gebyrforskrift for taubaner</h1><article class="legalArticle" data-lovdata-URL="LTI/forskrift/2017-01-13-37/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften fastsetter Statens jernbanetilsyns gebyrer for tilsynsoppgaver med taubaner.</article></article><article class="legalArticle" data-lovdata-URL="LTI/forskrift/2017-01-13-37/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Årsgebyr</span></h2><article class="legalP" id="paragraf-2-ledd-1">Den som har driftstillatelse fra Statens jernbanetilsyn for taubane pr. 1. januar, skal betale et årlig gebyr per taubane. Årsgebyret gjelder for perioden 1. januar til og med 31. desember. Gebyret skal fastsettes slik taubanen var 1. januar.</article><article class="legalP" id="paragraf-2-ledd-2">Årsgebyret skal dekke Statens jernbanetilsyns kostnader med tilsyn med eksisterende taubaner, administrasjon, skadeundersøkelse, reisekostnader og andre felleskostnader.</article><article class="legalP" id="paragraf-2-ledd-3">Ved utstedelse av driftstillatelse betales årsgebyr.</article><article class="legalP" id="paragraf-2-ledd-4">Ved utstedelse av driftstillatelse for taubane der årsgebyret for innebærende år er betalt, skal det ikke betales nytt årsgebyr før neste kalenderår.</article><article class="legalP" id="paragraf-2-ledd-5">Ved tilbakekall eller innlevering av driftstillatelse refunderes ikke betalt årsgebyr.</article><article class="legalP" id="paragraf-2-ledd-6">Følgende satser skal legges til grunn for årsgebyr:</article> <article class="defaultP" margin-top="true"><i>Årsgebyr 2017</i><table><thead><tr><th data-text-align="left" data-vertical-align="top"><i>Taubanetype</i></th><th data-text-align="left" data-vertical-align="top"><i>Satser</i></th></tr></thead><tbody><tr><td data-text-align="left" data-vertical-align="top">Skitau</td><td data-text-align="left" data-vertical-align="top">Kr 3&#xa0;000,-</td></tr><tr><td data-text-align="left" data-vertical-align="top">Skitrekk med lengde mindre eller lik 400 meter</td><td data-text-align="left" data-vertical-align="top">Kr 5&#xa0;900,-</td></tr><tr><td data-text-align="left" data-vertical-align="top">Skitrekk med lengde over 400 meter</td><td data-text-align="left" data-vertical-align="top">Kr 10&#xa0;900,-</td></tr><tr><td data-text-align="left" data-vertical-align="top">Stolheis med faste klemmer med lengde mindre eller lik 400 meter</td><td data-text-align="left" data-vertical-align="top">Kr 8&#xa0;900,-</td></tr><tr><td data-text-align="left" data-vertical-align="top">Stolheis med faste klemmer med lengde over 400 meter</td><td data-text-align="left" data-vertical-align="top">Kr 15&#xa0;000,-</td></tr><tr><td data-text-align="left" data-vertical-align="top">Stolheis med løsbare klemmer</td><td data-text-align="left" data-vertical-align="top">Kr 19&#xa0;500,-</td></tr><tr><td data-text-align="left" data-vertical-align="top">Kabelbaner</td><td data-text-align="left" data-vertical-align="top">Kr 19&#xa0;500,-</td></tr><tr><td data-text-align="left" data-vertical-align="top">Totausbaner</td><td data-text-align="left" data-vertical-align="top">Kr 19&#xa0;500,-</td></tr><tr><td data-text-align="left" data-vertical-align="top">Kabelkraner</td><td data-text-align="left" data-vertical-align="top">Kr 19&#xa0;500,-</td></tr><tr><td data-text-align="left" data-vertical-align="top">Godstaubaner</td><td data-text-align="left" data-vertical-align="top">Kr 4&#xa0;500,-</td></tr></tbody></table></article><article class="legalP" id="paragraf-2-ledd-7">For taubaner som ikke passer noen av kategoriene i sjette ledd settes årsgebyret etter taubanens lengde etter samme satser som skitrekk.</article></article><article class="legalArticle" data-lovdata-URL="LTI/forskrift/2017-01-13-37/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr for behandling av søknad om driftstillatelse</span></h2><article class="legalP" id="paragraf-3-ledd-1">Den som søker driftstillatelse for taubane skal betale gebyr.</article><article class="legalP" id="paragraf-3-ledd-2">Gebyret for søknad om driftstillatelse skal dekke Statens jernbanetilsyns kostnader med saksbehandlingen og omfatter tid til forberedelse, dokumentgjennomgang, besiktelse, rapportering, prøver og utsendelse av nødvendige dokumenter m.m.</article><article class="legalP" id="paragraf-3-ledd-3">Saksbehandlingen av driftstillatelse for ny taubane, flytting av eksisterende taubane samt sammensetting av brukte komponenter til ny taubane faktureres med et beløp tilsvarende 2 ganger årsgebyret. jf. § 2 sjette ledd. Saksbehandling av driftstillatelse ved endring av eksisterende taubane faktureres med et beløp tilsvarende 1 ganger årsgebyret jf. § 2 sjette ledd.</article><article class="legalP" id="paragraf-3-ledd-4">Reisetid og reisekostnader dekkes av årsgebyret.</article></article><article class="legalArticle" data-lovdata-URL="LTI/forskrift/2017-01-13-37/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ekstra timer og kostnader som skyldes forhold hos virksomheten</span></h2><article class="legalP" id="paragraf-4-ledd-1">Ekstra arbeid som oppstår som en følge av at virksomheten ikke legger til rette for gjennomføringen av tilsynsmyndighetens arbeid faktureres etter medgått tid med timesats kr 1&#xa0;200,-.</article><article class="legalP" id="paragraf-4-ledd-2">Ekstra kostnader, reisetid og reisekostnader som påløper etter denne bestemmelsen dekkes ikke av årsgebyret og faktureres i sin helhet.</article></article><article class="legalArticle" data-lovdata-URL="LTI/forskrift/2017-01-13-37/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr for sertifisering av driftsledere</span></h2><article class="legalP" id="paragraf-5-ledd-1">Gebyr for behandling og utstedelse av sertifikat for driftsledere og stedfortredere på taubane skal gebyrlegges med kr 3&#xa0;600,-.</article></article><article class="legalArticle" data-lovdata-URL="LTI/forskrift/2017-01-13-37/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gebyr i forbindelse med omsetning av delsystemer og sikkerhetskomponenter for taubaner</span></h2><article class="legalP" id="paragraf-6-ledd-1">Den som får pålegg etter § 1-6 annet ledd i lov om taubaner skal betale gebyr. Gebyret skal tilsvare kostnader med tilsynet. Gebyret faktureres etter medgått tid med timesats kr 1&#xa0;200,-.</article></article><article class="legalArticle" data-lovdata-URL="LTI/forskrift/2017-01-13-37/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innkreving, forfallsdato og tvangsgrunnlag for utlegg</span></h2><article class="legalP" id="paragraf-7-ledd-1">Statens jernbanetilsyn skal kreve inn gebyr etter denne forskrift.</article><article class="legalP" id="paragraf-7-ledd-2">Forfallsdato er en måned etter tidspunkt for utstedelse av gebyr.</article><article class="legalP" id="paragraf-7-ledd-3">Pålegg om gebyr er tvangsgrunnlag for utlegg.</article></article><article class="legalArticle" data-lovdata-URL="LTI/forskrift/2017-01-13-37/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskrift trer i kraft straks.</article></article><article class="legalArticle" data-lovdata-URL="LTI/forskrift/2017-01-13-37/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opphevelse</span></h2><article class="legalP" id="paragraf-9-ledd-1">Fra samme tid oppheves forskrift 10. januar 2012 nr. 31 om gebyr til Statens jernbanetilsyn for tilsyn med tau- og kabelbaner mv.</article></article></main></body></html>