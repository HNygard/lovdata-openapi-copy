<!DOCTYPE html><html lang="no"><head><title>Forskrift om gradering av pleiepenger</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-09-14-1405</dd><dt class="dokid">DokumentID</dt><dd class="dokid">LTI/forskrift/2017-09-14-1405</dd><dt class="ministry">Departement</dt><dd class="ministry"><ul><li>Arbeids- og sosialdepartementet</li></ul></dd><dt class="dateInForce">I kraft fra</dt><dd class="dateInForce">2017-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§9-12</li></ul></dd><dt class="dateOfPublication">Kunngjort</dt><dd class="dateOfPublication">2017-09-19 16:10</dd><dt class="journalNumber">Journalnummer</dt><dd class="journalNumber">2017-0985</dd><dt class="titleShort">Korttittel</dt><dd class="titleShort">Forskrift om gradering av pleiepenger</dd><dt class="title">Tittel</dt><dd class="title">Forskrift om gradering av pleiepenger</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeids- og sosialdepartementet 14. september 2017 med hjemmel i lov 28. februar 1997 nr. 19 om folketrygd (folketrygdloven) § 9-12 sjuende ledd.</dd><dt class="refid">RefID</dt><dd class="refid">forskrift/2017-09-14-1405</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gradering av pleiepenger<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Fastsetting av pleiepengegrad</li><li>§ 4. Telling av graderte pleiepengedager</li><li>§ 5. Maksimal periode på ti år</li><li>§ 6. Tap av pensjonsgivende inntekt</li><li>§ 7. Gradering når to omsorgspersoner tar ut graderte pleiepenger samtidig</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-09-14-1405" id="dokument"><h1>Forskrift om gradering av pleiepenger</h1><article class="legalArticle" data-lovdata-URL="LTI/forskrift/2017-09-14-1405/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gir nærmere regler om gradering av pleiepenger ved pleie av syke barn etter folketrygdloven kapittel 9.</article></article><article class="legalArticle" data-lovdata-URL="LTI/forskrift/2017-09-14-1405/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med <i>normalarbeidsuke</i> etter folketrygdloven § 9-11 andre ledd menes en arbeidsuke på 37,5 timer.</article><article class="legalP" id="paragraf-2-ledd-2">Med <i>normalarbeidsdag</i> menes en arbeidsdag på 7,5 timer. En arbeidsdag utgjør 20 prosent av en normal arbeidsuke.</article><article class="legalP" id="paragraf-2-ledd-3">Med etablert <i>tilsyns- og avlastningsordning</i> etter folketrygdloven § 9-11 første ledd menes faste, regelmessige opphold i tilsyns- og avlastningsordninger. Besøk av mer sporadisk, uregelmessig og kort varighet anses ikke som etablert tilsyns- og avlastningsordning. Fast og regelmessig tilsyn på mindre enn 10 prosent per uke skal ikke medregnes.</article><article class="legalP" id="paragraf-2-ledd-4">Med <i>kalenderuke</i> menes mandag til søndag i den til enhver tid gjeldende ukekalender.</article></article><article class="legalArticle" data-lovdata-URL="LTI/forskrift/2017-09-14-1405/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fastsetting av pleiepengegrad</span></h2><article class="legalP" id="paragraf-3-ledd-1">Pleiepenger graderes ned for hver time barnet er i en etablert tilsyns- og avlastningsordning, målt mot en normal arbeidsuke på 37,5 timer. Det skal ikke tas hensyn til timer med tilsyn og avlastning som overstiger 7,5 timer i løpet av en arbeidsdag.</article><article class="legalP" id="paragraf-3-ledd-2">Det er kun omfanget av tilsyns- og avlastningsordning som har betydning for fastsetting av pleiepengegraden. Det skal tas utgangspunkt i omfanget av den tilsynsordningen som er fastsatt for barnet og hovedvilkåret om at barnet må ha behov for kontinuerlig tilsyn og pleie må være oppfylt.</article><article class="legalP" id="paragraf-3-ledd-3">Timeantallet barnet har tilsyn og avlastning av andre summeres på ukesbasis. Timeantallet omregnes til prosent ved å gange med 100 og dele på 37,5 timer (tilsynsgraden). Pleiepengegraden per uke fastsettes ved å trekke tilsynsgraden fra 100 prosent og avrundes til nærmeste hele prosent.</article><article class="legalP" id="paragraf-3-ledd-4">Dersom det er etablert tilsyns- og avlastningsordning på mer enn 80 prosent av en normal arbeidsuke, foreligger ikke rett til pleiepenger.</article></article><article class="legalArticle" data-lovdata-URL="LTI/forskrift/2017-09-14-1405/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Telling av graderte pleiepengedager</span></h2><article class="legalP" id="paragraf-4-ledd-1">Den fastsatte pleiepengegraden etter § 3 omregnes til dager og telles. Dersom to omsorgspersoner tar ut pleiepenger samtidig, er det samlet pleiepengegrad per uke som skal omregnes til dager.</article><article class="legalP" id="paragraf-4-ledd-2">Ved omregningen til dager skal samlet fastsatt pleiepengegrad rundes ned til nærmeste hele prosent. Hver 20 prosent tilsvarer en hel forbrukt pleiepengedag. Pleiepengegrad på 100 prosent (per uke) teller som fem dager uavhengig av hvilken stillingsgrad medlemmet i utgangspunktet har.</article></article><article class="legalArticle" data-lovdata-URL="LTI/forskrift/2017-09-14-1405/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Maksimal periode på ti år</span></h2><article class="legalP" id="paragraf-5-ledd-1">Pleiepenger kan ikke ytes lenger enn i til sammen inntil ti år per barn.</article><article class="legalP" id="paragraf-5-ledd-2">Alle kalenderuker med uttak av fulle og graderte pleiepenger regnes med i tiårsperioden. Kalenderuker hvor det ikke er uttak av pleiepenger, regnes ikke med i tiårsperioden.</article></article><article class="legalArticle" data-lovdata-URL="LTI/forskrift/2017-09-14-1405/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tap av pensjonsgivende inntekt</span></h2><article class="legalP" id="paragraf-6-ledd-1">Det kan ikke ytes pleiepenger utover det vedkommende har tapt i pensjonsgivende inntekt, se folketrygdloven § 9-3.</article></article><article class="legalArticle" data-lovdata-URL="LTI/forskrift/2017-09-14-1405/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gradering når to omsorgspersoner tar ut graderte pleiepenger samtidig</span></h2><article class="legalP" id="paragraf-7-ledd-1">Dersom to omsorgspersoner tar ut pleiepenger samtidig, må hver av dem minst ta ut 20 prosent pleiepenger.</article></article><article class="legalArticle" data-lovdata-URL="LTI/forskrift/2017-09-14-1405/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Denne forskriften trer i kraft 1. oktober 2017.</article></article></main></body></html>