<!DOCTYPE html><html lang="no"><head><title>Forskrift om skipssikkerhetslovens anvendelse for Forsvarsdepartementets underliggende etater</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-29-1668</dd><dt class="dokid">DokumentID</dt><dd class="dokid">LTI/forskrift/2017-06-29-1668</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2017-06-29</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-29-819</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2007-02-16-9/§2</li><li>forskrift/2007-02-16-171</li></ul></dd><dt class="dateOfPublication">Kunngjort</dt><dd class="dateOfPublication">2017-10-30 14:20</dd><dt class="lastupdated">Rettet</dt><dd class="lastupdated">2017-11-15 (se nederst)</dd><dt class="journalNumber">Journalnummer</dt><dd class="journalNumber">2017-1106</dd><dt class="titleShort">Korttittel</dt><dd class="titleShort">Forskrift om skipssikkerhetslovens anvendelse for Forsvarsdepartementets underliggende etater</dd><dt class="title">Tittel</dt><dd class="title">Forskrift om skipssikkerhetslovens anvendelse for Forsvarsdepartementets underliggende etater</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 29. juni 2017 med hjemmel i lov 16. februar 2007 nr. 9 om skipssikkerhet (skipssikkerhetsloven) § 2 og delegeringsvedtak 16. februar 2007 nr. 171.</dd><dt class="refid">RefID</dt><dd class="refid">forskrift/2017-06-29-1668</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skipssikkerhetslovens anvendelse for Forsvarsdepartementets underliggende etater<ul class="tocSubUl"><li>§ 1. Generelt unntak fra skipssikkerhetsloven med forskrifter</li><li>§ 2. Eier og driftsansvarlig</li><li>§ 3. Særskilt unntak fra skipssikkerhetsloven med forskrifter</li><li>§ 4. Interne regler</li><li>§ 5. Tilsyn</li><li>§ 6. Ikrafttredelse</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-29-1668" id="dokument"><h1>Forskrift om skipssikkerhetslovens anvendelse for Forsvarsdepartementets underliggende etater</h1><article class="legalArticle" data-lovdata-URL="LTI/forskrift/2017-06-29-1668/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt unntak fra skipssikkerhetsloven med forskrifter</span></h2><article class="legalP" id="paragraf-1-ledd-1">Skipssikkerhetsloven og dens forskrifter gjelder ikke for skip som benyttes av Forsvarsdepartementets underliggende etater<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">ved sikkerhetspolitisk krise, væpnet konflikt eller i krig, eller</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">når det er nødvendig i den aktuelle situasjonen som ledd i suverenitetshevdelse eller myndighetsutøvelse å fravike bestemmelsene i loven, og det er innført i skipets dekksdagbok at bestemmelsene fravikes.</article></article></li></ul></article></article><article class="legalArticle" data-lovdata-URL="LTI/forskrift/2017-06-29-1668/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eier og driftsansvarlig</span></h2><article class="legalP" id="paragraf-2-ledd-1">Etatssjef skal fastsette en driftsansvarlig etter skipssikkerhetsloven § 4 for skip som eies av staten og som benyttes eller skal benyttes av etaten. Det skal fastsettes en driftsansvarlig for det enkelte skip. Bruk av driftsansvarlig utenfor egen organisasjon krever godkjenning fra Forsvarsdepartementet.</article><article class="legalP" id="paragraf-2-ledd-2">For skip som bygges for og skal brukes i en av Forsvarsdepartementets underliggende etater, vil direktør i Forsvarsmateriell fastsettes driftsansvarlig.</article><article class="legalP" id="paragraf-2-ledd-3">Dersom etatssjef ikke fastsetter en driftsansvarlig, vil etatsjef selv være driftsansvarlig.</article><article class="legalP" id="paragraf-2-ledd-4">Driftsansvar for innleide skip kan overføres til Forsvarsdepartementets underliggende etater gjennom skriftlig avtale og etter godkjennelse av Forsvarsdepartementet.</article></article><article class="legalArticle" data-lovdata-URL="LTI/forskrift/2017-06-29-1668/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særskilt unntak fra skipssikkerhetsloven med forskrifter</span></h2><article class="legalP" id="paragraf-3-ledd-1">Dersom driftsansvarlig etter § 2 i denne forskriften er organisatorisk underlagt Forsvarsdepartementets underliggende etater, er vedkommende og det aktuelle skipet unntatt skipssikkerhetsloven § 5, § 23 til § 25, § 41, § 43 til § 44 og § 46 til § 70 og forskrifter fastsatt med hjemmel i nevnte bestemmelser.</article><article class="legalP" id="paragraf-3-ledd-2">Forskrifter fastsatt med hjemmel i andre bestemmelser i skipssikkerhetsloven enn de nevnt i første ledd, gjelder frem til de blir erstattet av interne regler fastsatt etter § 4 første ledd. Forskriftene vil også gjelde dersom interne regler blir opphevet.</article><article class="legalP" id="paragraf-3-ledd-3">Forsvarsdepartementet kan etter søknad fra etatssjef bestemme at innleide skip og/eller skip med ekstern driftsansvarlig som benyttes av etaten og den driftsansvarlige, helt eller delvis skal være unntatt bestemmelser og forskrifter nevnt i første ledd. Behovet for unntak skal begrunnes. Dersom det ikke eksplisitt fastsettes slikt unntak, vil innleide skip og/eller skip med ekstern driftsansvarlig og den driftsansvarlige være underlagt skipssikkerhetsloven og dens forskrifter.</article><article class="legalP" id="paragraf-3-ledd-4">Etatssjef kan gjøre konkrete og tidsbegrenset unntak fra skipssikkerhetsloven med forskrifter dersom dette er nødvendig for å skjerme sikkerhetsgradert informasjon.</article></article><article class="legalArticle" data-lovdata-URL="LTI/forskrift/2017-06-29-1668/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Interne regler</span></h2><article class="legalP" id="paragraf-4-ledd-1">Forsvarsdepartementet skal fastsette interne regler som erstatter regelverket det unntas fra etter § 3 første og andre ledd. Skipssikkerhetslovens formål er førende for innholdet i de interne reglene, og reglene skal ikke avvike mer fra skipssikkerhetsloven og dens forskrifter enn nødvendig. Behovet for unntak skal begrunnes.</article></article><article class="legalArticle" data-lovdata-URL="LTI/forskrift/2017-06-29-1668/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" id="paragraf-5-ledd-1">Forsvarsdepartementet skal føre tilsyn med skip som underliggende etater er driftsansvarlige for og den driftsansvarlige. Departementet fastsetter nærmere regler for slik tilsyn.</article></article><article class="legalArticle" data-lovdata-URL="LTI/forskrift/2017-06-29-1668/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften trer i kraft straks.</article><article class="legalP" id="paragraf-6-ledd-2">Fra samme tidspunkt oppheves forskrift 29. juni 2007 nr. 819 om unntak fra bestemmelser i lov 16. februar 2007 nr. 9 om skipssikkerhet (skipssikkerhetsloven) for skip som tilhører Forsvaret eller benyttes i dets tjeneste.</article></article><section class="section" id="kapittel-1" data-lovdata-URL="LTI/forskrift/2017-06-29-1668/KAPITTEL_1"><h2>Rettelser</h2><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">§ 2 annet ledd skal lyde:</article><article class="legalP" id="kapittel-1-ledd-1">For skip som bygges for og skal brukes i en av Forsvarsdepartementets underliggende etater, vil direktør i Forsvarsmateriell <i>fastsette</i> driftsansvarlig.</article></section></main></body></html>