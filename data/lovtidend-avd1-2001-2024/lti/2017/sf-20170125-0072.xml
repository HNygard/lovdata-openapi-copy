<!DOCTYPE html><html lang="no"><head><title>Forskrift om endring i forskrift om opptak, studier og eksamen ved Fjellhaug Internasjonale Høgskole</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-01-25-72</dd><dt class="dokid">DokumentID</dt><dd class="dokid">LTI/forskrift/2017-01-25-72</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="dateInForce">I kraft fra</dt><dd class="dateInForce">2017-01-25</dd><dt class="changesToDocuments">Endrer</dt><dd class="changesToDocuments"><ul><li>forskrift/2014-02-25-212</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2017-01-26 14:10</dd><dt class="journalNumber">Journalnummer</dt><dd class="journalNumber">2017-0073</dd><dt class="titleShort">Korttittel</dt><dd class="titleShort">Endr. i forskrift om opptak, studier og eksamen ved FIH</dd><dt class="title">Tittel</dt><dd class="title">Forskrift om endring i forskrift om opptak, studier og eksamen ved Fjellhaug Internasjonale Høgskole</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Styret ved Fjellhaug Internasjonale Høgskole 25. januar 2017 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og § 3-9.</dd><dt class="refid">RefID</dt><dd class="refid">forskrift/2017-01-25-72</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om opptak, studier og eksamen ved Fjellhaug Internasjonale Høgskole<ul class="tocSubUl"><li>I<ul class="tocSubUl"><li>§ 1-2. Definisjoner</li><li>§ 2-5. Organisering av opptak</li><li>§ 3-1. Fastsetting av studieplaner</li><li>§ 3-3. Endringer i studieplan og pensum</li><li>§ 4-3. Utdanningsplan</li><li>§ 7-4. Klage over karakterfastsetting – rett til begrunnelse, klagesensur</li><li>§ 7-6. Fusk</li><li>§ 10-1. Klage på enkeltvedtak</li><li>§ 10-2. Klage på vedtak der institusjonens klagenemnd er saksbehandler i første instans</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2017-01-25-72" id="dokument"><h1>Forskrift om endring i forskrift om opptak, studier og eksamen ved Fjellhaug Internasjonale Høgskole</h1><section class="section" data-name="kapI" id="kapittel-1" data-lovdata-URL="LTI/forskrift/2017-01-25-72/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 25. februar 2014 nr. 212 om opptak, studier og eksamen ved Fjellhaug Internasjonale Høgskole gjøres følgende endringer:</article> <article class="defaultP" margin-top="true">§ 1-2 skal lyde:</article><article class="futureLegalArticle" data-name="§1-2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></span></article> <article class="defaultP" margin-top="true"><i>Student</i></article><article class="legalP" id="kapittel-1-ledd-2">Person som er tatt opp til studier eller emner ved Fjellhaug Internasjonale Høgskole i samsvar med lov om universiteter og høyskoler § 3-6 og § 3-7.</article> <article class="defaultP" margin-top="true"><i>Studierett</i></article><article class="legalP" id="kapittel-1-ledd-3">Rettigheter knyttet til det å være tatt opp som student på et studieprogram og inneha studentstatus. Dette innebærer rett til deltakelse i all organisert undervisning, veiledning (individuell og i mindre grupper), praksis mv. i emner som omfattes av studieprogrammet studenten har opptak til.</article> <article class="defaultP" margin-top="true"><i>Studiepoeng</i></article><article class="legalP" id="kapittel-1-ledd-4">Mål på omfanget av et studium, der et fullt studieår er normert til 60 studiepoeng.</article> <article class="defaultP" margin-top="true"><i>Studieprogram</i></article><article class="legalP" id="kapittel-1-ledd-5">Samling av emner med eget opptak.</article> <article class="defaultP" margin-top="true"><i>Studium</i></article><article class="legalP" id="kapittel-1-ledd-6">Studieprogram med omfang på minst 30 studiepoeng som fører fram til en grad eller annen kvalifikasjon, og med et definert innhold i henhold til studieplan.</article> <article class="defaultP" margin-top="true"><i>Studieplan</i></article><article class="legalP" id="kapittel-1-ledd-7">En studieplan beskriver mål for kunnskap, ferdigheter og generell kompetanse, samt innhold og organisering av et studieprogram som ikke reguleres av nasjonale rammeplaner.</article> <article class="defaultP" margin-top="true"><i>Emne</i></article><article class="legalP" id="kapittel-1-ledd-8">Den minste studiepoenggivende enhet som kan inngå i et studieprogram eller en grad.</article> <article class="defaultP" margin-top="true"><i>Utdanningsplan – forpliktende avtale</i></article><article class="legalP" id="kapittel-1-ledd-9">Individuell plan for gjennomføring av et studium/studieprogram som utarbeides mellom Høgskolen og den enkelte student. Planen inneholder bestemmelser om Høgskolens ansvar og forpliktelser overfor studenten, og studentens forpliktelser overfor Høgskolen og medstudenter. Utdanningsplanen er en forpliktende avtale mellom studenten og Fjellhaug Internasjonale Høgskole.</article> <article class="defaultP" margin-top="true"><i>Eksamenskandidat</i></article><article class="legalP" id="kapittel-1-ledd-10">Student som går opp til eksamen.</article> <article class="defaultP" margin-top="true"><i>Eksamen</i></article><article class="legalP" id="kapittel-1-ledd-11">Betegnelse på en prøve med vurdering når resultatet skal inngå på vitnemålet/karakterutskriften eller innregnes i en karakter på vitnemålet/karakterutskriften.</article> <article class="defaultP" margin-top="true"><i>Digital eksamen</i></article><article class="legalP" id="kapittel-1-ledd-12">Eksamen der kandidatene har anledning til å benytte datamaskin til gjennomføring og innlevering av eksamen.</article> <article class="defaultP" margin-top="true"><i>Utsatt eksamen</i></article><article class="legalP" id="kapittel-1-ledd-13">Eksamen som arrangeres for studenter som har levert legeerklæring eller hatt annet dokumentert gyldig fravær ved ordinær eksamen.</article> <article class="defaultP" margin-top="true"><i>Ny eksamen</i></article><article class="legalP" id="kapittel-1-ledd-14">Eksamen som arrangeres for studenter som har gjennomført, men ikke bestått ordinær eksamen.</article> <article class="defaultP" margin-top="true"><i>Arbeidskrav</i></article><article class="legalP" id="kapittel-1-ledd-15">Alle former for arbeider og krav som settes som vilkår for å fremstille seg til eksamen eller prøve og/eller få endelig karakter i et emne, men der resultatet ikke inngår i beregningsgrunnlaget for endelig karakter for emnet.</article> <article class="defaultP" margin-top="true">§ 2-5 skal lyde:</article><article class="futureLegalArticle" data-name="§2-5" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2-5</span>. <span class="legalArticleTitle">Organisering av opptak</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Fjellhaug Internasjonale Høgskole er ansvarlig for opptaket til Høgskolens studier. Dette er likevel ikke til hinder for at institusjonen kan delegere saksforberedelse og avgjørelse til andre organer, herunder til Samordna opptak.</article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Studiesjefen foretar opptak, eller ivaretar at dette finner sted når opptaket er delegert etter første avsnitt andre setning. Studiesjef oppnevner opptakskomitéer for Høgskolen. For studier på grunnivå behandler opptakskomité søknader om opptak basert på realkompetanse eller dispensasjon fra kravet om generell studiekompetanse dersom det er behov for faglige eller skjønnsmessige vurderinger. For studier på masternivå behandler opptakskomité søknader basert på annet grunnlag enn norsk bachelor- eller cand. mag.-grad eller yrkesutdanning med fordypning innenfor fagområdet for masterstudiet. Opptakskomitéen skal ha minst ett medlem med faglig kompetanse innen det studieprogrammet eller de emnene komiteen tar opp til og studentrepresentasjon i henhold til lov om universiteter og høyskoler § 4-4 første avsnitt.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) Ved opptak til studier som inngår i Samordna opptak, gjelder de nasjonale rangeringsreglene. Ved opptak til andre studier med opptaksbegrensning, bestemmes rangeringsregler av studiesjef.</article><article class="numberedLegalP" data-numerator="4" id="kapittel-1-foreslåttparagraf-2-nummer-4">(4) Tildelt studieplass kan reserveres til året etter når studiesjef finner at det foreligger tungtveiende grunner.</article></article> <article class="defaultP" margin-top="true">§ 3-1 skal lyde:</article><article class="futureLegalArticle" data-name="§3-1" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3-1</span>. <span class="legalArticleTitle">Fastsetting av studieplaner</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Det skal fastsettes studieplan for alle studier/studieprogrammer som tilbys ved Fjellhaug Internasjonale Høgskole og som skal godskrives studenten i form av studiepoeng.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) Studieplaner utarbeides etter de retningslinjer NOKUT har fastsatt. Studieplaner skal vedtas av Akademisk råd. Nye studieplaner skal godkjennes av Styret. Ved større endringer i eksisterende studieplaner eller etablering av nye studieplaner skal det søkes om godkjenning fra NOKUT.</article></article> <article class="defaultP" margin-top="true">§ 3-3 skal lyde:</article><article class="futureLegalArticle" data-name="§3-3" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 3-3</span>. <span class="legalArticleTitle">Endringer i studieplan og pensum</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Mindre endringer i emnebeskrivelser, herunder pensumjusteringer og andre endringer som ikke påvirker emnets læringsmål, vurderingsform eller undervisningssemester foretas av undervisningsleder etter forslag fra fagseksjonene.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Større endringer i emnebeskrivelser, herunder opprettelse av nye valgemner eller justeringer som påvirker emnets læringsmål, vurderingsform, eller undervisningssemester, utarbeides av undervisningsleder i samråd med fagseksjonene og vedtas av Akademisk råd etter forslag fra undervisningsleder. Forslag til endringer sendes på høring i de lokale fagråd.</article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Større endringer i studieplaner, herunder endringer som påvirker læringsmålene for studiet som helhet, kriterier for oppnåelse av grad eller annen kvalifikasjon, endring av undervisningsspråk eller undervisningsform, utarbeides av undervisningsleder i samråd med fagseksjonene og vedtas av Akademisk råd etter forslag fra undervisningsleder. Forslag til endringer sendes på høring i de lokale fagråd. Slike endringer skal godkjennes av Styret og det må søkes om godkjenning fra NOKUT.</article><article class="numberedLegalP" data-numerator="4" id="kapittel-1-foreslåttparagraf-4-nummer-4">(4) Endringer i studieplaner og emnebeskrivelser skal ikke tre i kraft før ved nytt semester.</article></article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 4-3</span>. <span class="legalArticleTitle">Utdanningsplan</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Mellom Høgskolen og student som tas opp til studier av 60 studiepoengs omfang eller mer, skal det utarbeides en utdanningsplan. Utdanningsplanen skal inneholde bestemmelser om Høgskolens ansvar og forpliktelser overfor studenten, og studentens forpliktelser overfor Høgskolen og medstudenter.</article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Utdanningsplanen skal være satt opp slik at studenten skal kunne gjennomføre planlagt studium eller studieløp på normert tid som heltids- eller deltidsstudent.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) Utdanningsplanen kan endres etter avtale mellom avdeling og student. Studenten godkjenner hvert semester sin utdanningsplan på StudentWeb eller tilsvarende. Dette innebærer at studenten har gjort seg kjent med og godtar forskrift om opptak, studier og eksamen ved FIH.</article><article class="numberedLegalP" data-numerator="4" id="kapittel-1-foreslåttparagraf-5-nummer-4">(4) Når utdanningsplanen bekreftes inngår studenten en gjensidig forpliktende avtale med Høgskolen.</article></article> <article class="defaultP" margin-top="true">§ 7-4 skal lyde:</article><article class="futureLegalArticle" data-name="§7-4" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 7-4</span>. <span class="legalArticleTitle">Klage over karakterfastsetting – rett til begrunnelse, klagesensur</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) Studenten har rett til å få en begrunnelse for karakterfastsetting i samsvar med lov om universiteter og høyskoler § 5-3.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Sensur kan påklages i samsvar med lov om universiteter og høyskoler § 5-3. Ved løpende vurdering avgjør Akademisk råd når det kan framsettes klage ved den enkelte prøve, oppgave eller annen vurdering eller bare når resultatet fra emne er kunngjort. Det skal framgå av studieplanen når det kan klages.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Ved ny sensurering skal det være minst to nye sensorer, hvorav minst en ekstern, jf. lov om universiteter og høyskoler § 3-9 femte avsnitt. De nye sensorene skal ikke ha informasjon om karakterer, begrunnelse eller studentens begrunnelse for klagen. Endring kan gjøres både til gunst og ugunst for klager. Resultatet etter klagesensur er endelig og kan ikke påklages.</article><article class="numberedLegalP" data-numerator="4" id="kapittel-1-foreslåttparagraf-6-nummer-4">(4) Studenter kan klage individuelt på karakter ved gruppeeksamen. Eventuell endring i karakter etter klagesensur får bare virkning for studenter som har underskrevet skriftlig klage.</article></article> <article class="defaultP" margin-top="true">§ 7-6 skal lyde:</article><article class="futureLegalArticle" data-name="§7-6" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7-6</span>. <span class="legalArticleTitle">Fusk</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Som fusk eller forsøk på fusk ved eksamen eller prøve regnes bl.a.:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-7-nummer-1-punkt-1"><article class="legalP" id="kapittel-1-foreslåttparagraf-7-nummer-1-punkt-1-ledd-1">å ha ulovlige hjelpemidler tilgjengelig under eksamen</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-7-nummer-1-punkt-2"><article class="legalP" id="kapittel-1-foreslåttparagraf-7-nummer-1-punkt-2-ledd-1">å presentere andres arbeid som sitt eget</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-7-nummer-1-punkt-3"><article class="legalP" id="kapittel-1-foreslåttparagraf-7-nummer-1-punkt-3-ledd-1">å sitere kilder eller på annen måte benytte kilder i skriftlige arbeider uten tilstrekkelige kildehenvisninger</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-7-nummer-1-punkt-4"><article class="legalP" id="kapittel-1-foreslåttparagraf-7-nummer-1-punkt-4-ledd-1">ureglementert samarbeid mellom eksamenskandidater eller grupper</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-7-nummer-1-punkt-5"><article class="legalP" id="kapittel-1-foreslåttparagraf-7-nummer-1-punkt-5-ledd-1">å handle i strid med denne forskriften eller retningslinjer for den enkelte eksamen.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Konsekvenser av fusk eller forsøk på fusk reguleres av lov om universiteter og høyskoler og behandles av Høgskolens klagenemnd, jf. lov om universiteter og høyskoler § 4-7 og § 4-8. Vedtak i høgskolens klagenemnd kan påklages. Styret kan fastsette retningslinjer for behandling av fusk/forsøk på fusk.</article><article class="numberedLegalP" data-numerator="3" id="kapittel-1-foreslåttparagraf-7-nummer-3">(3) Mistanke om fusk eller forsøk på fusk under gruppeeksamen der det er gitt samme karakter for hele gruppa, vurderes individuelt for hvert gruppemedlem. Dersom ett eller flere medlemmer blir tatt for fusk kan de resterende medlemmene velge å få besvarelsen vurdert. Sensor skal da informeres om forholdet. Alternativt kan de resterende medlemmene innvilges gyldig fravær og gis anledning til å gå opp til utsatt eksamen etter § 6-2 (1).</article><article class="numberedLegalP" data-numerator="4" id="kapittel-1-foreslåttparagraf-7-nummer-4">(4) Annullering av eksamen eller prøve i henhold til lov om universiteter og høyskoler § 4-7, teller som ett forsøk til eksamen eller prøve, jf. denne forskrift § 5-3 og § 5-4.</article><article class="numberedLegalP" data-numerator="5" id="kapittel-1-foreslåttparagraf-7-nummer-5">(5) En student som mistenkes for fusk eller forsøk på fusk, har ikke rett til å framstille seg til eksamen eller prøve i det emnet som omfattes av mistanken, så lenge saken er under behandling. Bestemmelsen gjelder både ordinær og ny og utsatt eksamen eller prøve i vedkommende emne. Tilsvarende gjelder dette når det mistenkes fusk ved studie- eller arbeidskrav. Dersom klagenemnda kommer fram til at det ikke foreligger fusk og besvarelsen da blir vurdert til ikke bestått, har studenten rett til ny eksamen, prøve eller studie-/arbeidskrav.</article></article> <article class="defaultP" margin-top="true">Kapittel 9 skal lyde:</article><span class="futuretitle" id="kapittel-1-foreslåttittel-1">Kapittel 9. Utestenging og bortvisning</span><article class="legalP" id="kapittel-1-ledd-16">Utestenging og bortvisning reguleres i den til enhver tid gjeldende lov og forskrift, jf. uhl. § 4-8, § 4-9, § 4-10, § 4-11 og § 4-12.</article> <article class="defaultP" margin-top="true">Kapittel 10 skal lyde:</article><span class="futuretitle" id="kapittel-1-foreslåttittel-2">Kapittel 10. Klage på vedtak</span><article class="futureLegalArticle" data-name="§10-1" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 10-1</span>. <span class="legalArticleTitle">Klage på enkeltvedtak</span></span><article class="legalP" id="kapittel-1-foreslåttparagraf-8-ledd-1">Vedtak fattet i tråd med uhl. § 5-1 kan påklages til institusjonens klagenemnd så fremt ikke annet er spesifisert i lov eller forskrift. Klagenemndas vedtak i slike klagesaker kan ikke påklages, jf. uhl. § 5-1 femte ledd. Dette gjelder § 2-11, § 4-2, § 6-12 og § 7-5 i forskrift om opptak, studier og eksamen ved FIH.</article></article><article class="futureLegalArticle" data-name="§10-2" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 10-2</span>. <span class="legalArticleTitle">Klage på vedtak der institusjonens klagenemnd er saksbehandler i første instans</span></span><article class="legalP" id="kapittel-1-foreslåttparagraf-9-ledd-1">Klager på vedtak der klagenemnda har behandlet saken i første instans kan i andre instans påklages til departementet, med mindre det er fastsatt særskilte klageordninger jf. uhl. § 5-1 (7). Jf. saker som gjelder uhl. § 4-7, § 4-8, § 4-9 og § 4-10.</article></article> <article class="defaultP" margin-top="true">Kapittel 11 skal lyde:</article><span class="futuretitle" id="kapittel-1-foreslåttittel-3">Kapittel 11. Ikrafttredelse</span><article class="legalP" id="kapittel-1-ledd-17">Forskriften trer i kraft fra 1. mars 2014.</article><article class="legalP" id="kapittel-1-ledd-18">Fra samme tidspunkt opphører forskrift 9. februar 2011 nr. 184 om opptak, studier og eksamen ved Fjellhaug Internasjonale Høgskole.</article></section><section class="section" data-name="kapII" id="kapittel-2" data-lovdata-URL="LTI/forskrift/2017-01-25-72/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 25. januar 2017.</article></section></main></body></html>