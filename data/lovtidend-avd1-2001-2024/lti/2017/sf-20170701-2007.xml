<!DOCTYPE html><html lang="no"><head><title>Instruks for råd, utvalg og nemnder i Heimevernet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-07-01-2007</dd><dt class="dokid">DokumentID</dt><dd class="dokid">LTI/forskrift/2017-07-01-2007</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2017-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2017-06-16-780/§6</li><li>lov/2016-08-12-77/§5</li></ul></dd><dt class="dateOfPublication">Kunngjort</dt><dd class="dateOfPublication">2017-12-15 11:35</dd><dt class="journalNumber">Journalnummer</dt><dd class="journalNumber">2017-1298</dd><dt class="titleShort">Korttittel</dt><dd class="titleShort">Instruks for Heimevernet</dd><dt class="title">Tittel</dt><dd class="title">Instruks for råd, utvalg og nemnder i Heimevernet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 1. juli 2017 med hjemmel i forskrift 16. juni 2017 nr. 780 om råd, utvalg og nemnder i Heimevernet (heimevernsforskriften) § 6.</dd><dt class="refid">RefID</dt><dd class="refid">forskrift/2017-07-01-2007</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks for råd, utvalg og nemnder i Heimevernet<ul class="tocSubUl"><li>Kapittel 1. Fellesregler</li><li>Kapittel 2. Landsrådet for Heimevernet</li><li>Kapittel 3. Distriktsråd</li><li>Kapittel 4. Område- og innsatsstyrkeutvalgene i Heimevernet</li><li>Kapittel 5. Heimevernsnemndene</li><li>Kapittel 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2017-07-01-2007" id="dokument"><h1>Instruks for råd, utvalg og nemnder i Heimevernet</h1><section class="section" data-name="kap1" id="kapittel-1" data-lovdata-URL="LTI/forskrift/2017-07-01-2007/KAPITTEL_1"><h2>Kapittel 1. Fellesregler</h2><article class="marginIdArticle" id="kapittel-1-punkt-1"><span class="data-marginOriginalId">1.1</span><span class="miscHeadline"><i>Valg eller oppnevning av medlemmer og varamedlemmer</i></span><article class="legalP" id="kapittel-1-punkt-1-ledd-1">Medlemmer til råd, utvalg og nemnder oppnevnes etter kapitlene 2, 3, 4 og 5.</article><article class="legalP" id="kapittel-1-punkt-1-ledd-2">Det skal oppnevnes personlige varamedlemmer for alle representanter i råd, utvalg og nemnder.</article><article class="legalP" id="kapittel-1-punkt-1-ledd-3">Valg og oppnevning av medlemmer og varamedlemmer skal følge kravene i likestillingsloven § 21.</article><article class="legalP" id="kapittel-1-punkt-1-ledd-4">Et medlem eller varamedlem skal løses fra vervet straks dersom vedkommende slutter i den heimevernsavdeling eller i den organisasjon som vedkommende er valgt eller oppnevnt fra.</article><article class="legalP" id="kapittel-1-punkt-1-ledd-5">Det oppnevnes nytt medlem eller varamedlem ved første anledning dersom et medlem eller varamedlem dør eller blir løst fra vervet.</article></article><article class="marginIdArticle" id="kapittel-1-punkt-2"><span class="data-marginOriginalId">1.2</span><span class="miscHeadline"><i>Funksjonstid</i></span><article class="legalP" id="kapittel-1-punkt-2-ledd-1">Alle medlemmer og varamedlemmer skal velges eller oppnevnes for fire kalenderår.</article><article class="legalP" id="kapittel-1-punkt-2-ledd-2">Selv om funksjonstiden er løpt ut, skal medlemmene gjøre tjeneste til nytt medlem er valgt eller oppnevnt.</article><article class="legalP" id="kapittel-1-punkt-2-ledd-3">Landsrådet for Heimevernet, distriktsrådene og område-/innsatsstyrkeutvalgene oppnevnes fra 1. januar etter hvert stortingsvalg.</article><article class="legalP" id="kapittel-1-punkt-2-ledd-4">Heimevernsnemndene oppnevnes fra 1. januar etter hvert kommunevalg.</article></article><article class="marginIdArticle" id="kapittel-1-punkt-3"><span class="data-marginOriginalId">1.3</span><span class="miscHeadline"><i>Innkalling til og gjennomføring av møte</i></span><article class="legalP" id="kapittel-1-punkt-3-ledd-1">Lederen av et råd, utvalg eller en nemnd innkaller til møte ved behov, eller når minst 1/3 av medlemmene, eller den militære sjefen som har møteplikt, krever det.</article><article class="legalP" id="kapittel-1-punkt-3-ledd-2">Leder er normalt møteleder.</article><article class="legalP" id="kapittel-1-punkt-3-ledd-3">Møtene i råd, utvalg og nemnder er ikke offentlige.</article></article><article class="marginIdArticle" id="kapittel-1-punkt-4"><span class="data-marginOriginalId">1.4</span><span class="miscHeadline"><i>Beslutning</i></span><article class="legalP" id="kapittel-1-punkt-4-ledd-1">Råd og utvalg kan i en avstemning beslutte at det skal uttale seg om eller gi råd i en sak hvis halvparten av medlemmene er til stede. Beslutningen avgjøres med simpelt flertall. Ved stemmelikhet er lederens stemme utslagsgivende.</article><article class="legalP" id="kapittel-1-punkt-4-ledd-2">Heimevernsnemndenes råd og uttalelser begrunnes ikke.</article><article class="legalP" id="kapittel-1-punkt-4-ledd-3">Lederen gjør rådets, utvalgets eller nemndas beslutning kjent for den instans eller den person den er rettet til.</article></article><article class="marginIdArticle" id="kapittel-1-punkt-5"><span class="data-marginOriginalId">1.5</span><span class="miscHeadline"><i>Arbeidsutvalgenes generelle oppgaver</i></span><article class="legalP" id="kapittel-1-punkt-5-ledd-1">Dersom et råd eller utvalg har et arbeidsutvalg, skal dette behandle rutinesaker og de saker som et samlet råd eller utvalg har gitt arbeidsutvalget fullmakt til å behandle.</article><article class="legalP" id="kapittel-1-punkt-5-ledd-2">Arbeidsutvalget behandler hastesaker som det ikke er mulig å behandle i råd eller utvalg innenfor de gitte fristene.</article><article class="legalP" id="kapittel-1-punkt-5-ledd-3">Arbeidsutvalgets beslutninger avgjøres med simpelt flertall. Ved stemmelikhet er lederens stemme utslagsgivende.</article><article class="legalP" id="kapittel-1-punkt-5-ledd-4">Arbeidsutvalget skal ved første anledning informere rådet eller utvalget om sine beslutninger.</article></article><article class="marginIdArticle" id="kapittel-1-punkt-6"><span class="data-marginOriginalId">1.6</span><span class="miscHeadline"><i>Møtebok</i></span><article class="legalP" id="kapittel-1-punkt-6-ledd-1">Alle råd, utvalg og nemnder skal føre møtebok med referat fra møtene.</article><article class="legalP" id="kapittel-1-punkt-6-ledd-2">Blir ikke referatet godkjent i samme møte, skal godkjenningen være første sak på neste møte.</article><article class="legalP" id="kapittel-1-punkt-6-ledd-3">Landsrådet bestemmer hvem som skal ha referat tilsendt fra møter i Landsrådet, distriktsrådet og område- og innsatsstyrkeutvalgene.</article></article><article class="marginIdArticle" id="kapittel-1-punkt-7"><span class="data-marginOriginalId">1.7</span><span class="miscHeadline"><i>Økonomi</i></span><article class="legalP" id="kapittel-1-punkt-7-ledd-1">Utgiftene til råd, utvalg og nemnder skal dekkes over Heimevernets budsjett.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2017-07-01-2007/KAPITTEL_2"><h2>Kapittel 2. Landsrådet for Heimevernet</h2><article class="marginIdArticle" id="kapittel-2-punkt-1"><span class="data-marginOriginalId">2.1</span><article class="legalP" id="kapittel-2-punkt-1-ledd-1">Landsrådets sammensetning</article><article class="legalP" id="kapittel-2-punkt-1-ledd-2">Følgende organisasjoner gis mulighet til å være representert med hvert sitt medlem i Landsrådet:<ul class="defaultList"><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-1"><article class="legalP" id="kapittel-2-punkt-1-ledd-2-punkt-1-ledd-1">Det frivillige Skyttervesen</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-2"><article class="legalP" id="kapittel-2-punkt-1-ledd-2-punkt-2-ledd-1">Direktoratet for samfunnssikkerhet og beredskap</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-3"><article class="legalP" id="kapittel-2-punkt-1-ledd-2-punkt-3-ledd-1">Kvinners frivillige beredskap</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-4"><article class="legalP" id="kapittel-2-punkt-1-ledd-2-punkt-4-ledd-1">Landsorganisasjonen i Norge</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-5"><article class="legalP" id="kapittel-2-punkt-1-ledd-2-punkt-5-ledd-1">Landsrådet for Norske barne- og ungdomsorganisasjoner</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-6"><article class="legalP" id="kapittel-2-punkt-1-ledd-2-punkt-6-ledd-1">Norges Bondelag</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-7"><article class="legalP" id="kapittel-2-punkt-1-ledd-2-punkt-7-ledd-1">Norges Fiskarlag</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-8"><article class="legalP" id="kapittel-2-punkt-1-ledd-2-punkt-8-ledd-1">Norges Idrettsforbund</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-9"><article class="legalP" id="kapittel-2-punkt-1-ledd-2-punkt-9-ledd-1">Norges Lotteforbund</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-10"><article class="legalP" id="kapittel-2-punkt-1-ledd-2-punkt-10-ledd-1">Norges Røde Kors</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-11"><article class="legalP" id="kapittel-2-punkt-1-ledd-2-punkt-11-ledd-1">Norsk Folkehjelp</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-12"><article class="legalP" id="kapittel-2-punkt-1-ledd-2-punkt-12-ledd-1">Norske Kvinners Sanitetsforening</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-2-punkt-13"><article class="legalP" id="kapittel-2-punkt-1-ledd-2-punkt-13-ledd-1">Næringslivets Hovedorganisasjon</article></article></li></ul></article><article class="legalP" id="kapittel-2-punkt-1-ledd-3">Hvis noen av de ovennevnte ikke ønsker å være representert, kan Landsrådet invitere andre relevante organisasjoner som erstatning for disse. Landsrådet kan i tillegg invitere inntil to andre organisasjoner for hver oppnevningsperiode. Organisasjonene som inviteres skal være relevante i samsvar med heimevernsforskriften § 2 andre ledd.</article><article class="legalP" id="kapittel-2-punkt-1-ledd-4">Det avtroppende Landsrådet skal sikre at et nytt landsråd blir etablert innen utgangen av oppnevningsperioden. Dette innebærer å kontakte organisasjonene, som sender sine forslag om representanter til Landsrådet. Landsrådet oversender sine forslag til Sjef Heimevernet som oversender sin vurdering til Forsvarsdepartementet. Forsvarsdepartementet foretar oppnevning av medlemmer fra organisasjonene og blant disse, leder og nestleder.</article><article class="legalP" id="kapittel-2-punkt-1-ledd-5">Landsrådet har en fast generalsekretær som organisatorisk er tilknyttet Heimevernsstaben.</article><article class="legalP" id="kapittel-2-punkt-1-ledd-6">Landsrådet skal ha ett medlem fra hvert av distriktsrådene som er valgt blant de militære medlemmene i disse rådene.</article></article><article class="marginIdArticle" id="kapittel-2-punkt-2"><span class="data-marginOriginalId">2.2</span><span class="miscHeadline"><i>Landsrådets oppgaver</i></span><article class="legalP" id="kapittel-2-punkt-2-ledd-1">Landsrådets oppgaver er å:<ul class="defaultList"><li data-li-identifier="-" data-name="-"><article class="listArticle" id="kapittel-2-punkt-2-ledd-1-punkt-1"><article class="legalP" id="kapittel-2-punkt-2-ledd-1-punkt-1-ledd-1">arbeide for å fremme samarbeid mellom Heimevernet og sivilbefolkningen</article></article></li><li data-li-identifier="-" data-name="-"><article class="listArticle" id="kapittel-2-punkt-2-ledd-1-punkt-2"><article class="legalP" id="kapittel-2-punkt-2-ledd-1-punkt-2-ledd-1">gi uttalelser og råd i spørsmål som angår Heimevernet</article></article></li><li data-li-identifier="-" data-name="-"><article class="listArticle" id="kapittel-2-punkt-2-ledd-1-punkt-3"><article class="legalP" id="kapittel-2-punkt-2-ledd-1-punkt-3-ledd-1">velge ett medlem som sammen med leder og nestleder danner et arbeidsutvalg og varamedlem for medlemmet.</article></article></li></ul></article><article class="legalP" id="kapittel-2-punkt-2-ledd-2">Arbeidsutvalgets oppgaver, i tillegg til det som fremkommer i pkt. 1.5, er å:<ul class="defaultList"><li data-li-identifier="-" data-name="-"><article class="listArticle" id="kapittel-2-punkt-2-ledd-2-punkt-1"><article class="legalP" id="kapittel-2-punkt-2-ledd-2-punkt-1-ledd-1">uttale seg ved tilsetting av generalsekretær for Landsrådet</article></article></li><li data-li-identifier="-" data-name="-"><article class="listArticle" id="kapittel-2-punkt-2-ledd-2-punkt-2"><article class="legalP" id="kapittel-2-punkt-2-ledd-2-punkt-2-ledd-1">uttale seg om kandidatenes kompetanse om det sivil-militære samarbeidet ved tilsetting av Sjef Heimevernet.</article></article></li></ul></article></article><article class="marginIdArticle" id="kapittel-2-punkt-3"><span class="data-marginOriginalId">2.3</span><span class="miscHeadline"><i>Sjef Heimevernet – ansvar</i></span><article class="legalP" id="kapittel-2-punkt-3-ledd-1">Sjef Heimevernet skal minst en gang årlig rapportere skriftlig til Landsrådet om virksomheten i Heimevernet. Sjef Heimevernet skal holde Landsrådet orientert om viktige saker av betydning for Heimevernet.</article><article class="legalP" id="kapittel-2-punkt-3-ledd-2">Sjef Heimevernet har møteplikt og talerett uten stemmerett på møtene i Landsrådet og dets arbeidsutvalg.</article><article class="legalP" id="kapittel-2-punkt-3-ledd-3">Sjef Heimevernet skal bistå rådet hvis det er nødvendig for at Landsrådet skal løse sine oppgaver på en tilfredsstillende måte.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2017-07-01-2007/KAPITTEL_3"><h2>Kapittel 3. Distriktsråd</h2><article class="marginIdArticle" id="kapittel-3-punkt-1"><span class="data-marginOriginalId">3.1</span><span class="miscHeadline"><i>Distriktsrådenes sammensetning</i></span><article class="legalP" id="kapittel-3-punkt-1-ledd-1">Organisasjonene i Landsrådet kan oppnevne hver sin representant til distriktsrådene. Dette skal skje samtidig med at organisasjonene avklarer deltakelse i Landsrådet, jf. pkt. 2.1 tredje avsnitt. Organisasjonene i Landsrådet som også ønsker deltakelse i distriktsrådene sørger for at medlemmer oppnevnes og gir melding om dette til Landsrådet. Landsrådet underretter heimevernsdistriktene og distriktsrådet.</article><article class="legalP" id="kapittel-3-punkt-1-ledd-2">Hvert distriktsråd skal ha minimum fem og maksimum ti medlemmer fra heimevernsdistriktets områdeutvalg/innsatsstyrkeutvalg. Distriktssjefen innkaller til møte hvor valget skjer.</article><article class="legalP" id="kapittel-3-punkt-1-ledd-3">Distriktsrådet kan bestemme at inntil fire andre organisasjoner innenfor heimevernsdistriktets grenser inviteres til å delta i oppnevningsperioden. Organisasjoner som bidrar til samvirke mellom Heimevernet og sivilbefolkningen lokalt, skal prioriteres. Heimevernsdistriktet i samråd med distriktsrådet kontakter organisasjonene.</article><article class="legalP" id="kapittel-3-punkt-1-ledd-4">Omfatter et heimevernsdistrikt helt eller delvis flere fylker, kan distriktsrådet med 2/3 flertall vedta at en eller flere av organisasjonene gis to medlemmer.</article><article class="legalP" id="kapittel-3-punkt-1-ledd-5">Distriktsrådets medlemmer og varamedlemmer skal normalt bo i heimevernsdistriktet.</article><article class="legalP" id="kapittel-3-punkt-1-ledd-6">Distriktsrådet konstituerer seg selv og velger leder, nestleder og sekretær som sammen utgjør et arbeidsutvalg.</article><article class="legalP" id="kapittel-3-punkt-1-ledd-7">Distriktsrådet konstituerer seg selv så snart som mulig etter oppnevning.</article></article><article class="marginIdArticle" id="kapittel-3-punkt-2"><span class="data-marginOriginalId">3.2</span><span class="miscHeadline"><i>Distriktsrådenes oppgaver</i></span><article class="legalP" id="kapittel-3-punkt-2-ledd-1">Distriktsrådene skal:<ul class="defaultList"><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-1"><article class="legalP" id="kapittel-3-punkt-2-ledd-1-punkt-1-ledd-1">arbeide spesielt for å fremme samarbeid mellom Heimevernet og sivilbefolkningen innenfor Heimevernsdistriktet</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-2"><article class="legalP" id="kapittel-3-punkt-2-ledd-1-punkt-2-ledd-1">gi uttalelser og råd i spørsmål som angår Heimevernet innenfor heimevernsdistriktet</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-3"><article class="legalP" id="kapittel-3-punkt-2-ledd-1-punkt-3-ledd-1">oversende saker av prinsipiell betydning til Landsrådet dersom de vedrører flere heimevernsdistrikter eller hele Heimevernet</article></article></li><li data-li-identifier="-" data-name="-"><article class="listArticle" id="kapittel-3-punkt-2-ledd-1-punkt-4"><article class="legalP" id="kapittel-3-punkt-2-ledd-1-punkt-4-ledd-1">i plenum (med både sivile og militære representanter) velge blant de militære representantene en representant og en vararepresentant til Landsrådet.</article></article></li></ul></article><article class="legalP" id="kapittel-3-punkt-2-ledd-2">Arbeidsutvalgets oppgaver, i tillegg til det som fremkommer i pkt. 1.5, er å uttale seg om kandidatenes kompetanse om det sivil-militære samarbeidet ved tilsetting av distriktssjef.</article></article><article class="marginIdArticle" id="kapittel-3-punkt-3"><span class="data-marginOriginalId">3.3</span><span class="miscHeadline"><i>Distriktssjefenes ansvar</i></span><article class="legalP" id="kapittel-3-punkt-3-ledd-1">Distriktssjefen skal samle distriktets utvalgsledere ved slutten av hver oppnevningsperiode for Landsrådet for å velge medlemmer og varamedlemmer til distriktsrådet. Distriktssjefen gir melding til distriktsrådets leder om hvem som er valgt som område- og innsatsstyrkeutvalgenes representanter til distriktsrådet.</article><article class="legalP" id="kapittel-3-punkt-3-ledd-2">Distriktssjefen skal minst en gang i året gi distriktsrådet skriftlig rapport om virksomheten i sitt distrikts Heimevern. Rapporten kan inngå i distriktets årsrapport til heimevernsstaben.</article><article class="legalP" id="kapittel-3-punkt-3-ledd-3">Distriktssjefen skal holde distriktsrådet orientert om saker i distriktet av betydning for Heimevernet.</article><article class="legalP" id="kapittel-3-punkt-3-ledd-4">Distriktssjefen har møteplikt og talerett uten stemmerett på møtene i distriktsrådet og dets arbeidsutvalg.</article><article class="legalP" id="kapittel-3-punkt-3-ledd-5">Distriktssjefen og distriktsstaben skal bistå rådet hvis det er nødvendig for at distriktsrådet skal løse sine oppgaver på en tilfredsstillende måte.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2017-07-01-2007/KAPITTEL_4"><h2>Kapittel 4. Område- og innsatsstyrkeutvalgene i Heimevernet</h2><article class="marginIdArticle" id="kapittel-4-punkt-1"><span class="data-marginOriginalId">4.1</span><span class="miscHeadline"><i>Sammensetning av område- og innsatsstyrkeutvalg</i></span><article class="legalP" id="kapittel-4-punkt-1-ledd-1">Område- og innsatsstyrkeutvalgene skal ha minst tre, maksimalt ti medlemmer.</article><article class="legalP" id="kapittel-4-punkt-1-ledd-2">Heimevernsområdets størrelse og antallet avdelinger i området skal være retningsgivende ved fastsettelse av medlemstallet. Størrelsen på utvalget fastsettes av personellet som er inne til tjeneste etter samråd med områdesjefen/innsatsstyrkesjefen.</article><article class="legalP" id="kapittel-4-punkt-1-ledd-3">Valg av område- og innsatsstyrkeutvalgenes medlemmer skal skje av og blant personellet som er inne til tjeneste. Dersom ikke området/innsatsstyrken er inne til tjeneste det året valget er, gjelder fellesbestemmelsene pkt. 1.2.</article></article><article class="marginIdArticle" id="kapittel-4-punkt-2"><span class="data-marginOriginalId">4.2</span><span class="miscHeadline"><i>Område- og innsatsstyrkeutvalgets oppgaver</i></span><article class="legalP" id="kapittel-4-punkt-2-ledd-1">Område- og innsatsstyrkeutvalget skal bistå med uttalelser og råd i områdets eller innsatsstyrkens spørsmål som angår Heimevernet. Alle i Heimevernet, avdelingssjefen, distriktsrådet og distriktssjefen skal bistås når de ber om det, eller når utvalget selv finner at det er nødvendig med slik bistand.</article><article class="legalP" id="kapittel-4-punkt-2-ledd-2">Område- og innsatsstyrkeutvalg konstituerer seg selv og velger leder, nestleder og sekretær som sammen utgjør et arbeidsutvalg.</article><article class="legalP" id="kapittel-4-punkt-2-ledd-3">Arbeidsutvalgets oppgaver, i tillegg til det som fremkommer under pkt. 1.5, er å:<ul class="defaultList"><li data-li-identifier="-" data-name="-"><article class="listArticle" id="kapittel-4-punkt-2-ledd-3-punkt-1"><article class="legalP" id="kapittel-4-punkt-2-ledd-3-punkt-1-ledd-1">gå gjennom søknader om fritak fra årets trening og gi anbefaling til områdesjefen/innsatsstyrkesjefen</article></article></li><li data-li-identifier="-" data-name="-"><article class="listArticle" id="kapittel-4-punkt-2-ledd-3-punkt-2"><article class="legalP" id="kapittel-4-punkt-2-ledd-3-punkt-2-ledd-1">i samråd med områdesjefen/innsatsstyrkesjefen gi begrunnet uttalelse til heimevernsdistriktet om personer som ikke anses skikket til tjeneste i området/innsatsstyrken</article></article></li><li data-li-identifier="-" data-name="-"><article class="listArticle" id="kapittel-4-punkt-2-ledd-3-punkt-3"><article class="legalP" id="kapittel-4-punkt-2-ledd-3-punkt-3-ledd-1">arbeide for at området eller innsatsstyrken har nok kvalifiserte befal og spesialister</article></article></li><li data-li-identifier="-" data-name="-"><article class="listArticle" id="kapittel-4-punkt-2-ledd-3-punkt-4"><article class="legalP" id="kapittel-4-punkt-2-ledd-3-punkt-4-ledd-1">uttale seg om disponeringer eller beskikkelser innen området eller innsatsstyrken.</article></article></li></ul></article></article><article class="marginIdArticle" id="kapittel-4-punkt-3"><span class="data-marginOriginalId">4.3</span><span class="miscHeadline"><i>Område- og innsatsstyrkesjefenes ansvar</i></span><article class="legalP" id="kapittel-4-punkt-3-ledd-1">Område- og innsatsstyrkesjefene skal<ul class="defaultList"><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-1"><article class="legalP" id="kapittel-4-punkt-3-ledd-1-punkt-1-ledd-1">samle de som er med i område- og innsatsstyrken når de er inne til tjeneste, for at de skal velge medlemmer til utvalget</article></article></li><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-2"><article class="legalP" id="kapittel-4-punkt-3-ledd-1-punkt-2-ledd-1">så snart det er valgt kalle inn område- og innsatsstyrken til et konstituerende møte for å orientere om deres oppgaver</article></article></li><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-3"><article class="legalP" id="kapittel-4-punkt-3-ledd-1-punkt-3-ledd-1">snarest gi distriktssjefen melding om hvem som er valgt</article></article></li><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-4"><article class="legalP" id="kapittel-4-punkt-3-ledd-1-punkt-4-ledd-1">holde område- og innsatsstyrkeutvalget eller dets leder skriftlig eller muntlig orientert om saker av betydning for område- og innsatsstyrken</article></article></li><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-5"><article class="legalP" id="kapittel-4-punkt-3-ledd-1-punkt-5-ledd-1">bistå område- og innsatsstyrkeutvalget og dets arbeidsutvalg hvis det er nødvendig for at de skal få løst sine arbeidsoppgaver på en tilfredsstillende måte</article></article></li><li data-li-identifier="-" data-name="-"><article class="listArticle" id="kapittel-4-punkt-3-ledd-1-punkt-6"><article class="legalP" id="kapittel-4-punkt-3-ledd-1-punkt-6-ledd-1">delta i område- og innsatsstyrkeutvalgets og arbeidsutvalgets møter.</article></article></li></ul></article><article class="legalP" id="kapittel-4-punkt-3-ledd-2">Område- og innsatsstyrkesjefene kan, om nødvendig, delta i heimevernsnemndas møter når disse behandler saker fra eget område eller egen innsatsstyrke.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2017-07-01-2007/KAPITTEL_5"><h2>Kapittel 5. Heimevernsnemndene</h2><article class="marginIdArticle" id="kapittel-5-punkt-1"><span class="data-marginOriginalId">5.1</span><span class="miscHeadline"><i>Sammensetning av heimevernsnemndene</i></span><article class="legalP" id="kapittel-5-punkt-1-ledd-1">I hvert heimevernsdistrikt opprettes det minimum en heimevernsnemnd med en representant fra distriktsstaben og en representant fra politiet. I tillegg skal kommunen gis mulighet til å stille med inntil to representanter.</article><article class="legalP" id="kapittel-5-punkt-1-ledd-2">De kommunale representantene skal<ul class="defaultList"><li data-li-identifier="-" data-name="-"><article class="listArticle" id="kapittel-5-punkt-1-ledd-2-punkt-1"><article class="legalP" id="kapittel-5-punkt-1-ledd-2-punkt-1-ledd-1">være valgte representanter til kommunestyret</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-2-punkt-2"><article class="legalP" id="kapittel-5-punkt-1-ledd-2-punkt-2-ledd-1">ha plettfri vandel</article></article></li><li data-li-identifier="-" data-name="-"><article class="listArticle" id="kapittel-5-punkt-1-ledd-2-punkt-3"><article class="legalP" id="kapittel-5-punkt-1-ledd-2-punkt-3-ledd-1">ha undertegnet en taushetserklæring.</article></article></li></ul></article><article class="legalP" id="kapittel-5-punkt-1-ledd-3">Ved behandling av saker i heimevernsnemndene kan område- og innsatstyrksjefen delta for å opplyse saken, jf. pkt. 4.3 andre avsnitt.</article></article><article class="marginIdArticle" id="kapittel-5-punkt-2"><span class="data-marginOriginalId">5.2</span><span class="miscHeadline"><i>Heimevernsnemndenes oppgaver</i></span><article class="legalP" id="kapittel-5-punkt-2-ledd-1">Heimevernsnemndene kan gi uttalelser og råd om personer er skikket til tjeneste i Heimevernet.</article><article class="legalP" id="kapittel-5-punkt-2-ledd-2">I samsvar med forsvarsloven § 59 skal frivillige som skal gjøre tjeneste i Heimevernet legge frem en uttømmende og utvidet politiattest for heimevernsnemndene.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2017-07-01-2007/KAPITTEL_6"><h2>Kapittel 6. Ikrafttredelse</h2><article class="legalP" id="kapittel-6-ledd-1">Instruksen trer i kraft fra 1. juli 2017.</article></section></main></body></html>