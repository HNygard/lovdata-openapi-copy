<!DOCTYPE html><html lang="no"><head><title>Instruks om Forsvarets bistand til politiet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-06-16-789</dd><dt class="dokid">DokumentID</dt><dd class="dokid">LTI/forskrift/2017-06-16-789</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="dateInForce">I kraft fra</dt><dd class="dateInForce">2017-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2012-06-22-581</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§27a</li></ul></dd><dt class="dateOfPublication">Kunngjort</dt><dd class="dateOfPublication">2017-06-19 15:20</dd><dt class="journalNumber">Journalnummer</dt><dd class="journalNumber">2017-0646</dd><dt class="titleShort">Korttittel</dt><dd class="titleShort">Bistandsinstruksen</dd><dt class="title">Tittel</dt><dd class="title">Instruks om Forsvarets bistand til politiet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 16. juni 2017 med hjemmel i lov 4. august 1995 nr. 53 om politiet (politiloven) § 27a og Kongens instruksjonsmyndighet. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2017-06-16-789</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om Forsvarets bistand til politiet<ul class="tocSubUl"><li>§ 1. Formål</li><li>§ 2. Prinsipper for bistand</li><li>§ 3. Situasjoner der politiet kan be Forsvaret om bistand, jf. politiloven § 27a</li><li>§ 4. Beslutningsprosedyre ved anmodning om bistand</li><li>§ 5. Forberedelser før bistand er besluttet</li><li>§ 6. Ledelse og gjennomføring av bistandsoperasjoner</li><li>§ 7. Forsvarets bruk av makt ved bistand til politiet</li><li>§ 8. Politimyndighet og legitimasjon</li><li>§ 9. Øvelser og planverk</li><li>§ 10. Dekning av kostnader</li><li>§ 11. Etterforskning</li><li>§ 12. Virkeområde</li><li>§ 13. Ikrafttredelse. Opphevelse av tidligere instruks</li></ul></li></ul></dd></dl></header><main class="documentBody" data-lovdata-URL="LTI/forskrift/2017-06-16-789" id="dokument"><h1>Instruks om Forsvarets bistand til politiet</h1><article class="legalArticle" data-lovdata-URL="LTI/forskrift/2017-06-16-789/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne instruksen er å gi retningslinjer for Forsvarets bistand til politiet, slik at samfunnets samlede ressurser utnyttes best mulig innenfor de rammer som følger av lov og Grunnlov.</article></article><article class="legalArticle" data-lovdata-URL="LTI/forskrift/2017-06-16-789/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Prinsipper for bistand</span></h2><article class="legalP" id="paragraf-2-ledd-1">Samfunnets behov for rask reaksjon skal være styrende for både politiet og Forsvaret ved hendelser, anslag og ulykker som truer innbyggernes liv og helse eller vesentlige samfunnsinteresser.</article><article class="legalP" id="paragraf-2-ledd-2">Politiet har ansvaret for å løse sine oppgaver med egne ressurser. I situasjoner der egne ressurser ikke antas å være tilstrekkelige eller tilgjengelige, skal politiet snarest vurdere å be Forsvaret om bistand etter de regler som følger av denne instruks.</article><article class="legalP" id="paragraf-2-ledd-3">Forsvaret skal ved anmodning fra politiet yte bistand så langt det er mulig, uten å gå utover akutte militære oppgaver som er viktigere enn det oppdrag anmodningen gjelder. Forsvaret kan sette operative vilkår for bistanden.</article><article class="legalP" id="paragraf-2-ledd-4">Personell i politiet og Forsvaret har plikt til å legge til rette for, og bidra til, at bistand ytes så raskt og effektivt som situasjonen krever.</article></article><article class="legalArticle" data-lovdata-URL="LTI/forskrift/2017-06-16-789/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Situasjoner der politiet kan be Forsvaret om bistand, jf. politiloven § 27a</span></h2><article class="legalP" id="paragraf-3-ledd-1">Etter anmodning kan Forsvaret bistå politiet ved<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">forebygging og bekjempelse av anslag av særlig skadevoldende eller omfattende karakter, herunder vakthold og sikring av objekter og infrastruktur,</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">ettersøking og pågripelse av personer som kan sette menneskers liv og helse eller vesentlige samfunnsinteresser i alvorlig fare, og</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">ulykker, naturkatastrofer og lignende for å verne menneskers liv og helse, eiendom og for å opprettholde ro og orden.</article></article></li></ul></article><article class="legalP" id="paragraf-3-ledd-2">Ved bistand som nevnt i første ledd, kan Forsvaret utøve makt innenfor de rammer som følger av politiloven § 6.</article><article class="legalP" id="paragraf-3-ledd-3">Det samme gjelder når Kystvakten yter bistand etter kystvaktloven § 17 første ledd, og når Forsvaret utøver grenseoppsyn på landegrensen mellom Norge og Russland.</article><article class="legalP" id="paragraf-3-ledd-4">Utenfor tilfeller som nevnt i første ledd, kan Forsvaret etter anmodning bistå politiet med blant annet materiell, spesialkyndig operatørpersonell med videre.</article></article><article class="legalArticle" data-lovdata-URL="LTI/forskrift/2017-06-16-789/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beslutningsprosedyre ved anmodning om bistand</span></h2><article class="legalP" id="paragraf-4-ledd-1">Anmodning om bistand kan fremmes skriftlig av politisjef, Politidirektoratet eller Politiets sikkerhetstjeneste til Forsvarets operative hovedkvarter. Forsvarets operative hovedkvarter meddeler sin beslutning til anmoder.</article><article class="legalP" id="paragraf-4-ledd-2">Gjenparter av anmodning og beslutning sendes umiddelbart til Justis- og beredskapsdepartementet og Forsvarsdepartementet, som utøver alminnelig styringsrett.</article><article class="legalP" id="paragraf-4-ledd-3">I tidskritiske situasjoner kan anmodning om bistand fremmes og behandles muntlig, og bekreftes skriftlig. Departementene varsles da umiddelbart.</article></article><article class="legalArticle" data-lovdata-URL="LTI/forskrift/2017-06-16-789/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forberedelser før bistand er besluttet</span></h2><article class="legalP" id="paragraf-5-ledd-1">I situasjoner som krever det, skal politiet og Forsvaret starte nødvendig planlegging og forberedelser til bistand uten å vente på formelle beslutninger. Forberedelser inkluderer fremføring av styrker og andre ressurser.</article></article><article class="legalArticle" data-lovdata-URL="LTI/forskrift/2017-06-16-789/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ledelse og gjennomføring av bistandsoperasjoner</span></h2><article class="legalP" id="paragraf-6-ledd-1">Politimesteren har ledelsen av operasjonen.</article><article class="legalP" id="paragraf-6-ledd-2">Operasjonen planlegges og gjennomføres innenfor de rettslige rammer som gjelder for politiets virksomhet.</article><article class="legalP" id="paragraf-6-ledd-3">Politimesteren gir sitt oppdrag til Forsvaret. Bistandsenheten(e) fra Forsvaret ledes av militær sjef.</article><article class="legalP" id="paragraf-6-ledd-4">Ved bistand til maritim kontraterror er det, innenfor rammen av oppdraget fra politiet, Forsvarets ansvar å lede og gjennomføre operasjoner.</article></article><article class="legalArticle" data-lovdata-URL="LTI/forskrift/2017-06-16-789/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forsvarets bruk av makt ved bistand til politiet</span></h2><article class="legalP" id="paragraf-7-ledd-1">Forsvarets personell kan ikke anvende makt utover hva som følger av bistandsanmodningen og de fastsatte rammer for politiet, herunder blant annet politiloven § 6.</article><article class="legalP" id="paragraf-7-ledd-2">Det skal ikke tas i bruk sterkere midler uten at svakere midler må antas utilstrekkelige eller uhensiktsmessige, eller uten at slike forgjeves har vært forsøkt.</article><article class="legalP" id="paragraf-7-ledd-3">De midler som anvendes må være nødvendige og stå i forhold til situasjonens alvor, tjenestehandlingens formål og omstendighetene for øvrig.</article><article class="legalP" id="paragraf-7-ledd-4">I nødverge- eller nødrettssituasjoner har personell i politi og forsvar rett til å anvende nødvendig og forholdsmessig makt på vegne av seg selv eller andre.</article></article><article class="legalArticle" data-lovdata-URL="LTI/forskrift/2017-06-16-789/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Politimyndighet og legitimasjon</span></h2><article class="legalP" id="paragraf-8-ledd-1">Personell fra Forsvaret legitimert med militær uniform og militær ID skal anses å inneha den nødvendige politimyndighet for gjennomføring av oppdraget, i tråd med bistandsanmodningen.</article><article class="legalP" id="paragraf-8-ledd-2">Politiets våpeninstruks gjelder så langt den passer for militært personell som løser oppdrag i tråd med denne instruks.</article></article><article class="legalArticle" data-lovdata-URL="LTI/forskrift/2017-06-16-789/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Øvelser og planverk</span></h2><article class="legalP" id="paragraf-9-ledd-1">Politiet og Forsvaret skal på alle nivåer tilstrebe gjensidig støtte og samarbeid, og skal sikre at personell med relevante funksjoner får opplæring i prinsipper og regelverk for bistand.</article><article class="legalP" id="paragraf-9-ledd-2">Politiet og Forsvaret skal jevnlig gjennomføre øvelser for å trene aktuelle bistandsituasjoner i tråd med trusselbildet og gjøre seg kjent med hverandres kapasiteter.</article></article><article class="legalArticle" data-lovdata-URL="LTI/forskrift/2017-06-16-789/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dekning av kostnader</span></h2><article class="legalP" id="paragraf-10-ledd-1">Merkostnader ved Forsvarets bistand til politiet dekkes av ansvarlig etat i tråd med sektorprinsippet. Forsvaret dekker selv egne kostnader som påløper i en akuttfase ved fare for liv og helse. Uenighet om kostnadsdekning avklares av Finansdepartementet.</article></article><article class="legalArticle" data-lovdata-URL="LTI/forskrift/2017-06-16-789/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Etterforskning</span></h2><article class="legalP" id="paragraf-11-ledd-1">Etterforskning av hendelser som oppstår i forbindelse med Forsvarets bistand til politiet utføres av Spesialenheten for politisaker. Spesialenheten skal da forsterkes med to representanter fra den militære påtalemyndighet.</article><article class="legalP" id="paragraf-11-ledd-2">Den militære påtalemyndighet kan lede etterforskning ved mistanke om brudd på den militære straffelov.</article></article><article class="legalArticle" data-lovdata-URL="LTI/forskrift/2017-06-16-789/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Virkeområde</span></h2><article class="legalP" id="paragraf-12-ledd-1">Instruksen gjelder for Forsvarets bistand til politiet i fred, krise og krig.</article><article class="legalP" id="paragraf-12-ledd-2">Instruksen innebærer ingen begrensninger på Forsvarets rett og plikt til å handle ved væpnet angrep på riket, eller når riket er i krig eller krig truer.</article><article class="legalP" id="paragraf-12-ledd-3">Instruksen gjelder ikke når det i lov eller forskrift, eller med hjemmel i lov eller forskrift, er fastsatt særskilte regler.</article></article><article class="legalArticle" data-lovdata-URL="LTI/forskrift/2017-06-16-789/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse. Opphevelse av tidligere instruks</span></h2><article class="legalP" id="paragraf-13-ledd-1">Denne instruksen trer i kraft 1. september 2017. Fra samme tidspunkt oppheves FOR-2012-06-22-581.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Instruks 22. juni 2012 nr. 581 om Forsvarets bistand til politiet, Lovtidend-redaksjonens anmerkning.</article></footer></article></main></body></html>