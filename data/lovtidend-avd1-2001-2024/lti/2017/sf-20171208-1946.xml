<!DOCTYPE html><html lang="no"><head><title>Forskrift om tilskudd til drift av organisasjoner for nasjonale minoriteter</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2017-12-08-1946</dd><dt class="dokid">DokumentID</dt><dd class="dokid">LTI/forskrift/2017-12-08-1946</dd><dt class="ministry">Departement</dt><dd class="ministry"><ul><li>Kommunal- og moderniseringsdepartementet</li></ul></dd><dt class="dateInForce">I kraft fra</dt><dd class="dateInForce">2017-12-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2017-12-08 15:20</dd><dt class="journalNumber">Journalnummer</dt><dd class="journalNumber">2017-1242</dd><dt class="titleShort">Korttittel</dt><dd class="titleShort">Forskrift om tilskudd til drift av organisasjoner for nasjonale minoriteter</dd><dt class="title">Tittel</dt><dd class="title">Forskrift om tilskudd til drift av organisasjoner for nasjonale minoriteter</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og moderniseringsdepartementet 8. desember 2017 med hjemmel i Stortingets årlige budsjettvedtak over kap. 567, post 70.</dd><dt class="refid">RefID</dt><dd class="refid">forskrift/2017-12-08-1946</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til drift av organisasjoner for nasjonale minoriteter<ul class="tocSubUl"><li>§ 1. Formålet med tilskuddsordningen</li><li>§ 2. Hvem forskriften gjelder for</li><li>§ 3. Vilkår for driftstilskudd</li><li>§ 4. Tellende medlemmer</li><li>§ 5. Krav til søknadens innhold og form</li><li>§ 6. Behandling av søknaden</li><li>§ 7. Beregning og utbetaling av driftstilskudd</li><li>§ 8. Vilkår for bruk av tilskuddet</li><li>§ 9. Rapport og regnskap</li><li>§ 10. Opplysningsplikt og kontroll med at midlene benyttes etter forutsetningene</li><li>§ 11. Uriktige opplysninger og mislighold av tilskudd</li><li>§ 12. Klageadgang og partsinnsyn</li><li>§ 13. Ikrafttredelse</li><li>§ 14. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2017-12-08-1946" id="dokument"><h1>Forskrift om tilskudd til drift av organisasjoner for nasjonale minoriteter</h1><article class="legalArticle" data-lovdata-URL="LTI/forskrift/2017-12-08-1946/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formålet med tilskuddsordningen</span></h2><article class="legalP" id="paragraf-1-ledd-1">Formålet med tilskuddsordningen er å styrke nasjonale minoriteters kultur, språk og egenorganisering. Det er et mål at nasjonale minoriteters egne organisasjoner kan fremme sine interesser overfor ulike myndigheter.</article></article><article class="legalArticle" data-lovdata-URL="LTI/forskrift/2017-12-08-1946/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem forskriften gjelder for</span></h2><article class="legalP" id="paragraf-2-ledd-1">Driftstilskudd kan gis til frivillige organisasjoner som i hovedsak har sitt medlemsgrunnlag i en nasjonal minoritet. Organisasjonene må ha som formål å fremme interessene og ivareta rettighetene til en av de nasjonale minoritetene, og å bevare og utvikle den nasjonale minoritetens kultur, identitet, språk, tradisjon og/eller kulturarv.</article><article class="legalP" id="paragraf-2-ledd-2">Organisasjoner som har religiøs eller partipolitisk virksomhet som sitt hovedformål, er ikke omfattet av tilskuddsordningen.</article><article class="legalP" id="paragraf-2-ledd-3">Nasjonale minoriteter er følgende grupper med langvarig tilknytning til Norge: Jøder, rom (sigøynere), kvener/norskfinner, romanifolk/tatere og skogfinner.</article><article class="legalP" id="paragraf-2-ledd-4">Tilhørighet til en nasjonal minoritet tar utgangspunkt i personers egen oppfatning av om de hører til minoriteten. Personer som har flyttet til Norge i nyere tid, og deres etterkommere, regnes som hovedregel ikke å høre til en nasjonal minoritet.</article></article><article class="legalArticle" data-lovdata-URL="LTI/forskrift/2017-12-08-1946/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for driftstilskudd</span></h2><article class="legalP" id="paragraf-3-ledd-1">Organisasjonens formål og når den er stiftet må komme klart fram av vedtektene.</article><article class="legalP" id="paragraf-3-ledd-2">For å kunne få driftstilskudd må organisasjonen i tillegg:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">være registrert i Enhetsregisteret</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">være registrert i Frivillighetsregisteret, med gjeldende vedtekter</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">være medlemsbasert</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">ha minst 100 tellende medlemmer, jf. § 4</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-5"><article class="legalP" id="paragraf-3-ledd-2-punkt-5-ledd-1">være landsdekkende eller dekke et større geografisk område der den aktuelle minoriteten historisk har tilhold</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-6"><article class="legalP" id="paragraf-3-ledd-2-punkt-6-ledd-1">være demokratisk oppbygd, hvor organiasjonens årsmøte har fastsatt vedtekter og valgt styre</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-7"><article class="legalP" id="paragraf-3-ledd-2-punkt-7-ledd-1">etterleve sentrale bestemmelser i egne vedtekter</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-8"><article class="legalP" id="paragraf-3-ledd-2-punkt-8-ledd-1">ha aktiviteter som bidrar til å oppfylle formålet med organisasjonen</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-9"><article class="legalP" id="paragraf-3-ledd-2-punkt-9-ledd-1">arbeide for å fremme samarbeid og dialog, både innad i den nasjonale minoriteten og mellom minoritetsgruppen og majoritetssamfunnet</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-10"><article class="legalP" id="paragraf-3-ledd-2-punkt-10-ledd-1">ha utarbeidet årsrapport og årsregnskap som dokumenterer at den har eksistert i 12 måneder ved søknadsfristens utløp</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-11"><article class="legalP" id="paragraf-3-ledd-2-punkt-11-ledd-1">ha god økonomistyring, herunder ikke ha betalingsanmerkninger på søknadstidspunktet</article></article></li><li data-li-identifier="-" data-name="-"><article class="listArticle" id="paragraf-3-ledd-2-punkt-12"><article class="legalP" id="paragraf-3-ledd-2-punkt-12-ledd-1">kunne dokumentere at tidligere tildelt offentlig tilskudd er brukt i henhold til vilkårene for tilskuddet.</article></article></li></ul></article><article class="legalP" id="paragraf-3-ledd-3">Departementet kan fravike kravet om minst 100 tellende medlemmer når det gjelder de tallmessig minste minoritetene, og i tilfeller hvor det ikke finnes andre organisasjoner innenfor den aktuelle minoriteten. Departementet kan i særlige tilfeller også fravike kravet om at organisasjonen må ha årsrapport og årsregnskap som dokumenterer at den har eksistert i 12 måneder ved søknadsfristens utløp.</article><article class="legalP" id="paragraf-3-ledd-4">Organisasjoner med medlemsforeninger under seg, som ikke kan framlegge revisorbekreftet medlemstall, kan også søke om driftstilskudd, jf. § 7 tredje ledd.</article><article class="legalP" id="paragraf-3-ledd-5">Lokallag kan ikke motta driftstilskudd fra tilskuddsordningen dersom organisasjonen sentralt mottar driftstilskudd etter forskriften her.</article><article class="legalP" id="paragraf-3-ledd-6">Departementet kan stille krav om at organisasjonen påtar seg plikt til å rapportere regnskapsopplysninger til Regnskapsregisteret etter frivillighetsregisterloven § 7.</article></article><article class="legalArticle" data-lovdata-URL="LTI/forskrift/2017-12-08-1946/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tellende medlemmer</span></h2><article class="legalP" id="paragraf-4-ledd-1">For å regnes som tellende medlem må medlemmet:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">være oppført i organisasjonens medlemsregister per 31. desember i siste regnskapsår, med navn, adresse, fødselsår og eventuell tilknytning til lokallag</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">være frivillig innmeldt</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">ha fylt 15 år</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">ha fulle demokratiske rettigheter i organisasjonen, dvs. at medlemmet skal ha stemme-, møte-, tale- og forslagsrett og rett til å la seg velge som representant</article></article></li><li data-li-identifier="-" data-name="-"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">ha betalt kontingent i løpet av siste regnskapsår, på en måte som er sporbar i organisasjonens regnskap.</article></article></li></ul></article><article class="legalP" id="paragraf-4-ledd-2">Medlemskontingenten må være på minst 50 kroner for enkeltmedlem eller minst 100 kroner for familiemedlemskap.</article><article class="legalP" id="paragraf-4-ledd-3">Organisasjonen må på forespørsel kunne dokumentere at de tellende medlemmene oppfyller disse kravene.</article><article class="legalP" id="paragraf-4-ledd-4">Dersom oppgitt medlemstall, eller kontingentinnbetalingene på søknadstidspunktet, er vesentlig endret sammenholdt med tilsvarende tall på samme tid året før, kan departementet skjønnsmessig anslå medlemstallet som blir lagt til grunn i søknadsbehandlingen.</article><article class="legalP" id="paragraf-4-ledd-5">Dersom en organisasjon åpenbart har en betydelig andel medlemmer som ikke hører til den nasjonale minoriteten, kan departementet skjønnsmessig fastsette et lavere antall tellende medlemmer for organisasjonen.</article></article><article class="legalArticle" data-lovdata-URL="LTI/forskrift/2017-12-08-1946/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknadens innhold og form</span></h2><article class="legalP" id="paragraf-5-ledd-1">Søker skal benytte søknadsskjema som finnes på departementets nettsider om tilskuddsordningen. Søknaden skal sendes inn innen den søknadsfristen som departementet setter.</article><article class="legalP" id="paragraf-5-ledd-2">Søknaden må inneholde følgende opplysninger:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">organisasjonens navn med adresse, organisasjonsnummer, web-adresse, telefonnummer, e-postadresse, kontonummer, og kontaktperson for søknaden med adresse og telefonnummer</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">oversikt over leder, kasserer og øvrige styremedlemmer</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">oversikt over eventuelle lokallag</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">plan for tiltak og aktiviteter for det året det søkes midler for, og begrunnelse for disse</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">antall tellende medlemmer som det er blitt innbetalt kontingent for på søknadstidspunktet</article></article></li><li data-li-identifier="-" data-name="-"><article class="listArticle" id="paragraf-5-ledd-2-punkt-6"><article class="legalP" id="paragraf-5-ledd-2-punkt-6-ledd-1">antall tellende medlemmer ved utgangen av foregående år.</article></article></li></ul></article><article class="legalP" id="paragraf-5-ledd-3">Følgende dokumenter må legges ved søknaden:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-3-punkt-1"><article class="legalP" id="paragraf-5-ledd-3-punkt-1-ledd-1">Regnskapsstatus pr. 30. september i søknadsåret, eller senere.</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-2"><article class="legalP" id="paragraf-5-ledd-3-punkt-2-ledd-1">Budsjett med finansieringsplan for året det søkes midler for. Budsjettet skal inneholde alle forventede utgifter og inntekter i forbindelse med virksomheten. Budsjettet skal være spesifisert på ulike regnskapsposter og skal senere kunne sammenholdes med regnskapet. Det skal fremgå hvilke andre finansieringskilder organisasjonen har søkt eller mottatt tilskudd fra, med beløp.</article></article></li><li data-li-identifier="-" data-name="-"><article class="listArticle" id="paragraf-5-ledd-3-punkt-3"><article class="legalP" id="paragraf-5-ledd-3-punkt-3-ledd-1">En spesialrapport fra et kredittopplysningsfirma som viser at organisasjonen ikke har betalingsanmerkninger.</article></article></li></ul></article><article class="legalP" id="paragraf-5-ledd-4">En organisasjon som ikke har mottatt driftstilskudd foregående år, må i tillegg legge følgende ved søknaden:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">Årsregnskap og årsrapport for siste regnskapsår. Årsregnskapet skal inneholde spesifikasjon av eventuelle private og/eller offentlige driftstilskudd. Årsrapporten skal dokumentere at gjennomførte aktiviteter er i tråd med tilskuddsordningens formål og organisasjonens egne formål og vedtekter.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">Redegjørelse for bruk av eventuelt offentlig tilskudd i det siste regnskapsåret, hvis dette ikke kommer fram i årsrapporten.</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">Bekreftelse fra statsautorisert eller registrert revisor på at medlemmene som er oppgitt i søknaden som tellende medlemmer ved utgangen av foregående år, har betalt medlemskontingent, jf. § 4. Revisor skal fortrinnsvis benytte departementets mal for revisorbekreftelse.</article></article></li></ul></article></article><article class="legalArticle" data-lovdata-URL="LTI/forskrift/2017-12-08-1946/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av søknaden</span></h2><article class="legalP" id="paragraf-6-ledd-1">Dersom det er nødvendig for å vurdere søknaden, kan departementet kreve at søkeren gir andre opplysninger i tillegg til opplysningene i søknaden. Departementet kan likevel ikke be om opplysninger som identifiserer andre medlemmer enn de som er valgt til ulike verv i organisasjonen. Departementet kan kontrollere søknadsopplysninger mot opplysninger som andre myndigheter kan utlevere.</article></article><article class="legalArticle" data-lovdata-URL="LTI/forskrift/2017-12-08-1946/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Beregning og utbetaling av driftstilskudd</span></h2><article class="legalP" id="paragraf-7-ledd-1">Beregningen av driftstilskudd til den enkelte organisasjonen fastsettes ut fra størrelsen på tilskuddsposten og en samlet skjønnsmessig vurdering. Sentrale momenter i vurderingen er antall tellende medlemmer, antall aktive lokallag og aktiviteter i organisasjonen det siste regnskapsåret. Det vil bli lagt vekt på om aktivitetene støtter opp under formålet med tilskuddsordningen, og om organisasjonen har en egen ungdomsorganisasjon eller egne aktiviteter for barn og unge. Ved betydelige endringer siden siste regnskapsår kan situasjonen ved søknadstidspunktet legges til grunn ved vurdering av nivået på tilskuddet.</article><article class="legalP" id="paragraf-7-ledd-2">For paraplyorganisasjoner fastsetter departementet driftstilskuddet skjønnsmessig på et lavere nivå enn for øvrige organisasjoner.</article><article class="legalP" id="paragraf-7-ledd-3">Departementet fastsetter i tilskuddsbrevet om tilskuddet skal utbetales i delutbetalinger, avhengig av tilskuddets størrelse og søkerens virksomhet.</article></article><article class="legalArticle" data-lovdata-URL="LTI/forskrift/2017-12-08-1946/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for bruk av tilskuddet</span></h2><article class="legalP" id="paragraf-8-ledd-1">Driftstilskuddet skal benyttes det året det er gitt for, og i tråd med denne forskriften og vilkår satt i tilskuddsbrevet. En eventuell omdisponering fra det som er lagt til grunn i tilskuddsbrevet, skal godkjennes av departementet på forhånd. Vilkårene i § 3, § 4, tilskuddsbrevet og bestemmelsen her må være oppfylt hele året tilskuddet gjelder for.</article><article class="legalP" id="paragraf-8-ledd-2">Dersom det blir vesentlige avvik fra planene for organisasjonen i løpet av året, må departementet informeres uten unødig opphold. Dersom det er vesentlige avvik fra vilkårene eller planene, kan departementet sette ned tilskuddsbeløpet i løpet av året, unnlate å utbetale hele årets tildeling, kreve midlene tilbakebetalt eller avkorte utbetaling av eventuelt senere års tilskudd.</article><article class="legalP" id="paragraf-8-ledd-3">Dersom en organisasjon ikke har benyttet hele driftstilskuddet ved årets slutt, kan departementet kreve midlene tilbakebetalt eller avkorte utbetaling av eventuelt senere års tilskudd.</article><article class="legalP" id="paragraf-8-ledd-4">Vedtak om eventuelle ansettelser og fastsettelse av eventuell lønn og honorarer må fattes i tråd med organisasjonens vedtekter, og skal være dokumentert skriftlig, for eksempel i styrereferat. Lønn og honorarer skal synliggjøres i organisasjonens budsjetter og regnskaper. Arbeidsgiveravgift av eventuelle lønnsutgifter inngår i tilskuddsbeløpet. Tilskuddsmottaker er ansvarlig for innrapportering til ligningsmyndighetene.</article><article class="legalP" id="paragraf-8-ledd-5">Reiseutgifter kan dekkes opp til hva det koster å reise på rimeligst mulig måte, og må ikke overstige satsene i statens reiseregulativ. Begrunnelse for bruk av egen bil, taxi, leiebil mv. skal gå fram av regnskapet. Driftstilskuddet skal ikke benyttes til reiser utenfor Norden, unntatt ved reiser innenfor Europa for å ha kontakt med minoritetspolitiske organer i Europarådet, FN eller OSSE, eller i særlige tilfeller når reisen er omtalt i både driftstilskuddssøknaden og i tilskuddsbrevet.</article></article><article class="legalArticle" data-lovdata-URL="LTI/forskrift/2017-12-08-1946/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapport og regnskap</span></h2><article class="legalP" id="paragraf-9-ledd-1">Tilskuddsmottakeren skal levere årsrapport og årsregnskap for året tilskuddet gjelder for, innen 31. mars påfølgende år. For en organisasjon som har påtatt seg plikt til å levere årsregnskap i Frivillighetsregisteret, er plikten til å levere årsregnskap oppfylt dersom det er levert til Frivillighetsregisteret innen samme frist. Årsrapport og årsregnskap skal være godkjent av årsmøtet. Dersom årsmøtet ikke finner sted innen 31. mars påfølgende år, kan departementet gi tilskuddsmottakeren utsatt frist.</article><article class="legalP" id="paragraf-9-ledd-2">Årsrapporten skal inneholde en beskrivelse av organisasjonens virksomhet i løpet av året, og dokumentere at gjennomførte aktiviteter er i tråd med tilskuddsordningens formål, vilkårene i tilskuddsbrevet og organisasjonens egne formål og vedtekter. Årsrapporten skal også inneholde informasjon om hvor mange tellende medlemmer organisasjonen hadde ved utgangen av året. Departementet kan kreve delrapporteringer gjennom året.</article><article class="legalP" id="paragraf-9-ledd-3">Årsregnskapet skal være satt opp i samsvar med det budsjettet som er tilsendt departementet, og de planlagte aktivitetene ifølge søknaden. Dersom det har vært avvik fra planen, eller dersom ikke hele tilskuddsbeløpet er benyttet, må dette forklares. Regnskapet skal være spesifisert, slik at det går klart fram hvordan tilskuddet er brukt og hvor mye organisasjonen har brukt på de ulike regnskapspostene.</article><article class="legalP" id="paragraf-9-ledd-4">Regnskapet skal revideres av statsautorisert eller registrert revisor. I tillegg til vanlig revisjonsgjennomgang krever departementet bekreftelse fra revisor på at offentlige tilskudd er spesifisert i regnskapet, og på at medlemmene som er oppgitt i årsrapporten som tellende medlemmer, har betalt medlemskontingent, jf. § 4. Bekreftelsen skal være basert på ISRS 4400 Avtalte kontrollhandlinger. Organisasjonen må gjøre revisor kjent med disse kravene. Revisor skal fortrinnsvis benytte departementets mal for revisorbekreftelse.</article></article><article class="legalArticle" data-lovdata-URL="LTI/forskrift/2017-12-08-1946/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt og kontroll med at midlene benyttes etter forutsetningene</span></h2><article class="legalP" id="paragraf-10-ledd-1">Departementet kan iverksette kontroll med at midlene blir benyttet etter forutsetningene i denne forskriften og/eller vilkårene fastsatt i tilskuddsbrevet, og at opplysninger i søknaden og rapporteringen er korrekte. I den grad det er nødvendig, kan departementet gjennomføre bokettersyn gjennom dokumentkontroll eller stedlig kontroll hos organisasjonene som mottar driftstilskudd. Departementet kan også innhente opplysninger fra andre myndigheter som har adgang til å utlevere opplysningene. Departementet kan velge ut tilskuddsmottaker for kontroll basert på stikkprøveuttrekk eller en konkret vurdering av risiko for mislighold.</article><article class="legalP" id="paragraf-10-ledd-2">Tilskuddsmottaker skal på forespørsel legge fram nødvendige opplysninger, og bidra til å gjøre kontrollarbeidet mulig. Ved behov må blant annet antall tellende medlemmer og inntektsførte kontingenter kunne kontrolleres av departementet. Departementets eventuelle kontroll med medlemsopplysninger skjer ved at organisasjonen viser fram opplysninger og dokumentasjon. Departementet skal ikke kopiere medlemslisten eller ta med seg informasjon som viser hvem som er medlemmer.</article></article><article class="legalArticle" data-lovdata-URL="LTI/forskrift/2017-12-08-1946/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Uriktige opplysninger og mislighold av tilskudd</span></h2><article class="legalP" id="paragraf-11-ledd-1">Departementet kan kreve at organisasjonen helt eller delvis tilbakebetaler utbetalt tilskudd dersom:<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">tilskuddet ikke blir brukt i tråd med forutsetningene i denne forskriften og/eller vilkårene fastsatt i tilskuddsbrevet</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">tildeling av tilskuddet bygger på uriktige opplysninger fra søker</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">tilskuddsmottaker ikke har levert regnskap og rapport innen fastsatt frist</article></article></li><li data-li-identifier="-" data-name="-"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">rapport og regnskap ikke gir tilstrekkelig informasjon for å vurdere om kravene i forskriften og tilskuddsbrevet er oppfylt.</article></article></li></ul></article><article class="legalP" id="paragraf-11-ledd-2">I tilfeller som nevnt i første ledd kan departementet også avgjøre at innvilget tilskudd som ikke er utbetalt, faller bort, eller trekke beløpet fra et tilskudd som eventuelt blir tildelt senere.</article></article><article class="legalArticle" data-lovdata-URL="LTI/forskrift/2017-12-08-1946/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang og partsinnsyn</span></h2><article class="legalP" id="paragraf-12-ledd-1">Det er ikke klagerett til Kongen i statsråd over vedtak om fordeling av midler over denne posten, jf. forvaltningslovforskriften § 23. Søker (organisasjonen) kan be om at søknaden behandles på nytt i departementet innen tre uker etter at søker har mottatt brev med vedtaket.</article></article><article class="legalArticle" data-lovdata-URL="LTI/forskrift/2017-12-08-1946/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Forskriften trer i kraft straks og med virkning fra og med tildeling av tilskudd for 2018. Fra samme tid oppheves Regelverk for driftsstøtte til nasjonale minoriteters organisasjoner, med de unntak som følger av § 14 tredje ledd.</article></article><article class="legalArticle" data-lovdata-URL="LTI/forskrift/2017-12-08-1946/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Overgangsregler</span></h2><article class="legalP" id="paragraf-14-ledd-1">Krav om registrering i Frivillighetsregisteret, jf. § 3 andre ledd andre strekpunkt, gjelder med virkning fra og med tildeling av tilskudd for 2019. Dersom organisasjonens vedtekter ikke er registrert i Frivillighetsregisteret før denne tiden, må de legges ved søknaden om tilskudd.</article><article class="legalP" id="paragraf-14-ledd-2">Krav om at årsrapporten skal dokumentere at gjennomførte aktiviteter er i tråd med tilskuddsordningens formål, jf. § 9 fjerde ledd, gjelder med virkning fra og med rapportering i 2019 for tilskuddsåret 2018. De øvrige bestemmelsene i § 9 om rapport og regnskap trer i kraft straks, med virkning fra og med rapportering i 2018 for tilskuddsåret 2017.</article><article class="legalP" id="paragraf-14-ledd-3">For tilskudd som er tildelt i 2017, gjelder vilkårene i tilskuddsbrevet og vilkår og bestemmelser om mislighold i Regelverk for driftsstøtte til nasjonale minoriteters organisasjoner.</article><article class="legalP" id="paragraf-14-ledd-4">Ved rapportering i 2018 for tilskuddsåret 2017 kan organisasjonene oppgi antall innbetalte familiemedlemskap, dersom organisasjonen ikke fullt ut har tilpasset seg kravene i § 4 første ledd. I slike tilfeller skal revisor bekrefte antall innbetalte enkeltmedlemskap, antall innbetalte familiemedlemskap, og eventuelle andre medlemskategorier organisasjonen opererer med. Ved utmåling av tilskudd for 2018 og 2019 teller et familiemedlemskap som 2,5 personer. I rapportering i 2019 for tilskuddsåret 2018 og ved søknad om tilskudd for 2020 må kravene i § 4 første ledd være oppfylt for hvert enkelt medlem for at de skal telle med i vurderingen etter § 3 og § 7.</article></article></main></body></html>