<!DOCTYPE html><html lang="no"><head><title>Lov om endringer i forsikringsvirksomhetsloven (skadeforsikring)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2010-12-17-84</dd><dt class="dokid">DokumentID</dt><dd class="dokid">LTI/lov/2010-12-17-84</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2438</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2005-06-10-44</li></ul></dd><dt class="dateOfPublication">Kunngjort</dt><dd class="dateOfPublication">2010-12-17 15:10</dd><dt class="journalNumber">Journalnummer</dt><dd class="journalNumber">2010-0992</dd><dt class="titleShort">Korttittel</dt><dd class="titleShort">Endringslov til forsikringsvirksomhetsloven</dd><dt class="title">Tittel</dt><dd class="title">Lov om endringer i forsikringsvirksomhetsloven (skadeforsikring)</dd><dt class="miscInformation">Annet om dokumentet</dt><dd class="miscInformation">Prop.134 L (2009–2010), Innst.41 L (2010–2011), Lovvedtak 2 (2010–2011). Stortingets første og andre gangs behandling hhv. 11. og 18. november 2010. Fremmet av Finansdepartementet.</dd><dt class="refid">RefID</dt><dd class="refid">lov/2010-12-17-84</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i forsikringsvirksomhetsloven (skadeforsikring)<ul class="tocSubUl"><li>I<ul class="tocSubUl"><li>§ 12-1. Skadeforsikringsvirksomhet mv.</li><li>§ 12-2. Selvforsikringsordninger</li><li>§ 12-3. Skadeforsikringsselskapers salgskanaler</li><li>§ 12-4. Forsikringsformidling mv.</li><li>§ 12-5. Premietariffer</li><li>§ 12-6. Endring av premietariffer</li><li>§ 12-7. Beregning av premier mv.</li><li>§ 12-8. Forvaltningskapital</li><li>§ 12-9. Risikostyring</li><li>§ 12-10. Forsikringstekniske avsetninger</li><li>§ 12-11. Premieavsetning. Avsetning for ikke avløpt risiko</li><li>§ 12-12. Erstatningsavsetning</li><li>§ 12-13. Sikkerhetsavsetning</li><li>§ 12-14. Reassuranseavsetning</li><li>§ 12-15. Avsetning til naturskadefond</li><li>§ 12-16. Avsetning til garantiordningen</li><li>§ 12-17. Utlikningsordning</li><li>§ 12-18. Skadeoppgjør</li><li>§ 12-19. Forskrifter</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2010-12-17-84" id="dokument"><h1>Lov om endringer i forsikringsvirksomhetsloven (skadeforsikring)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2010-12-17-84/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 10. juni 2005 nr. 44 om forsikringsselskaper, pensjonsforetak og deres virksomhet mv. (forsikringsvirksomhetsloven) gjøres følgende endringer:</article> <article class="defaultP" margin-top="true">§ 1-3 annet ledd første, annet og nytt tredje punktum skal lyde:</article><article class="legalP" id="kapittel-1-ledd-2">Skadeforsikringsselskaper kan bare overta forsikringer som regnes som skadeforsikring, jf. § 12-1. Finanstilsynet kan tillate at skadeforsikringsselskaper overtar livsforsikringer i form av rene risikoforsikringer som etter avtalen er av høyst ett års varighet og gir rett til utbetaling av erstatning som engangsbeløp, eller som oppfyller andre produktkrav fastsatt i forskrift gitt av Kongen. Kongen kan ved forskrift fastsette nærmere regler om kollektive forsikringer (gruppeforsikringer) knyttet til dødelighetsrisiko eller til uførerisiko som omfattes av annet punktum.</article> <article class="defaultP" margin-top="true">§ 7-2 fjerde ledd skal lyde:</article><article class="legalP" id="kapittel-1-ledd-3">Kongen kan gi nærmere regler om pensjonsordninger og pensjonskasser som omfattes av paragrafen her, herunder forskrift om kommuners adgang til å ha pensjonsordning i interkommunal pensjonskasse og foretaks adgang til å ha pensjonsordning i fellespensjonskasse.</article> <article class="defaultP" margin-top="true">§ 9-23 annet ledd skal lyde:</article><article class="legalP" id="kapittel-1-ledd-4">Departementet gir nærmere regler om dette.</article> <article class="defaultP" margin-top="true">Kapittel 12 skal lyde:</article><span class="futuretitle" id="kapittel-1-foreslåttittel-1">Kapittel 12. Alminnelige regler om skadeforsikring</span><article class="futureLegalArticle" data-name="§12-1" id="kapittel-1-foreslåttparagraf-1"><span class="futureLegalArticleHeader">§ 12-1. <span class="legalArticleTitle">Skadeforsikringsvirksomhet mv.</span></span><article class="legalP" id="kapittel-1-foreslåttparagraf-1-ledd-1">Tillatelse til å drive virksomhet som skadeforsikringsselskap gir adgang til å overta forsikringer som regnes som skadeforsikring. Som skadeforsikring regnes forsikring mot skade eller tap av ting, rettigheter eller andre fordeler og forsikring mot erstatningsansvar eller kostnader, samt ulykkesforsikring, sykeforsikring og annen personforsikring som ikke er livsforsikring.</article><article class="legalP" id="kapittel-1-foreslåttparagraf-1-ledd-2">Et skadeforsikringsselskap har ikke adgang til å markedsføre eller tilby forsikringer mot strafferettslige sanksjoner dersom forsikringen vil være i strid med rettsordenen. Departementet kan ved forskrift eller enkeltvedtak fastsette hva som forstås med forsikring i strid med rettsordenen.</article></article><article class="futureLegalArticle" data-name="§12-2" id="kapittel-1-foreslåttparagraf-2"><span class="futureLegalArticleHeader">§ 12-2. <span class="legalArticleTitle">Selvforsikringsordninger</span></span><article class="legalP" id="kapittel-1-foreslåttparagraf-2-ledd-1">Et skadeforsikringsselskap kan forestå administrasjon av selvforsikringsordninger for foretak og institusjoner i tilknytning til at selskapet overtar forsikring for samme foretak eller institusjon. Kongen kan i forskrift gjøre unntak fra vilkåret i første punktum.</article><article class="legalP" id="kapittel-1-foreslåttparagraf-2-ledd-2">Selskapet skal føre egen konto for hver selvforsikringsordning med avregning ved hvert årsskifte.</article></article><article class="futureLegalArticle" data-name="§12-3" id="kapittel-1-foreslåttparagraf-3"><span class="futureLegalArticleHeader">§ 12-3. <span class="legalArticleTitle">Skadeforsikringsselskapers salgskanaler</span></span><article class="legalP" id="kapittel-1-foreslåttparagraf-3-ledd-1">Et skadeforsikringsselskap skal påse at deres agenter oppfyller kravene som følger av forsikringsavtaleloven §§ 2-1, 2-2, 11-1 og 11-2 ved inngåelse av forsikringsavtale med forsikringstakere.</article><article class="legalP" id="kapittel-1-foreslåttparagraf-3-ledd-2">Krav på erstatning i henhold til forsikringsavtale kan meldes til agenten. I forhold til forsikringsavtaleloven §§ 8-5 og 18-5 anses kravet fremsatt overfor skadeforsikringsselskapet den dag agenten har mottatt meldingen.</article></article><article class="futureLegalArticle" data-name="§12-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 12-4</span>. <span class="legalArticleTitle">Forsikringsformidling mv.</span></span><article class="legalP" id="kapittel-1-foreslåttparagraf-4-ledd-1">Forsikringsformidlingsloven kapittel 7 om forsikringsagentvirksomhet med unntak av bestemmelsene i §§ 7-5 og 7-6 gjelder tilsvarende for et skadeforsikringsselskaps formidling av forsikring og for den person som forestår ledelsen av forsikringsformidlingsvirksomheten.</article></article><article class="futureLegalArticle" data-name="§12-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 12-5</span>. <span class="legalArticleTitle">Premietariffer</span></span><article class="legalP" id="kapittel-1-foreslåttparagraf-5-ledd-1">Et skadeforsikringsselskap skal ha premietariffer for standardiserte produkter eller produktkombinasjoner som selskapet markedsfører. De som etterspør slike forsikringer, skal på en enkel måte få opplysninger fra selskapet om premienivå og forhold på forsikringstakerens side som etter premietariffene vil bli lagt vekt på ved beregningen av premiene. Selskapet skal i premietariffen eller på annen måte fastsette regler om hvilke forhold på forsikringstakerens side som vil gi rett til premierabatt eller betinge premietillegg. Kongen kan i forskrift gi nærmere regler om premietariffer.</article><article class="legalP" id="kapittel-1-foreslåttparagraf-5-ledd-2">Opplysning om premien på en forsikring skal omfatte det samlede vederlag selskapet normalt vil beregne seg for å overta de ulike typer av risiko som omfattes av forsikringsvilkårene for de forskjellige produkter og produktkombinasjoner, og for å yte tjenester knyttet til produktene.</article><article class="legalP" id="kapittel-1-foreslåttparagraf-5-ledd-3">Selskapet kan benytte forskjellig premie overfor ulike kundegrupper når aktuarberegninger eller risikostatistikk gir forsvarlig grunnlag for å legge til grunn at den forsikringsrisiko kunder innenfor de ulike gruppene representerer, vil være forskjellig.</article><article class="legalP" id="kapittel-1-foreslåttparagraf-5-ledd-4">Selskapet skal ved utformingen av premietariffene og ved fastsettelse av premien sørge for at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-4-punkt-1"><article class="legalP" id="kapittel-1-foreslåttparagraf-5-ledd-4-punkt-1-ledd-1">selskapets premier vil stå i rimelig forhold til den risiko som overtas og de tjenester som ytes,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-4-punkt-2"><article class="legalP" id="kapittel-1-foreslåttparagraf-5-ledd-4-punkt-2-ledd-1">selskapets premier vil være tilstrekkelige til å gi sikkerhet for at forpliktelsene etter inngåtte forsikringer blir oppfylt, og vil være betryggende ut fra selskapets økonomi,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-4-punkt-3"><article class="legalP" id="kapittel-1-foreslåttparagraf-5-ledd-4-punkt-3-ledd-1">det ikke vil skje urimelig forskjellsbehandling mellom produkter, produktkombinasjoner eller kundegrupper.</article></article></li></ul></article><article class="legalP" id="kapittel-1-foreslåttparagraf-5-ledd-5">Selskapet skal gi melding til Finanstilsynet om fastsatte premietariffer for livsforsikringer som nevnt i § 12-2 og om prinsippene for utformingen av slike premietariffer. Kongen kan i forskrift gi nærmere regler om meldeplikten.</article><article class="legalP" id="kapittel-1-foreslåttparagraf-5-ledd-6">Finanstilsynet skal føre kontroll for å påse at de premier som benyttes, er i samsvar med reglene i dette kapittel. Kongen kan forby bruk av premier som Kongen finner er ubetryggende eller urimelige.</article><article class="legalP" id="kapittel-1-foreslåttparagraf-5-ledd-7">Kongen kan fastsette regler om skadeforsikringsselskapers plikt til å gi opplysninger om produkter, premier og forsikringsvilkår i skadeforsikring til informasjonsordning for finansielle tjenester.</article></article><article class="futureLegalArticle" data-name="§12-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 12-6</span>. <span class="legalArticleTitle">Endring av premietariffer</span></span><article class="legalP" id="kapittel-1-foreslåttparagraf-6-ledd-1">Et skadeforsikringsselskap kan endre sine premietariffer, og skal i så fall fastsette fra hvilket tidspunkt de nye tariffene skal gjelde.</article><article class="legalP" id="kapittel-1-foreslåttparagraf-6-ledd-2">Viser selskapets forsikringsresultater at selskapets premier for ett eller flere forsikringsprodukter ikke står i rimelig forhold til den risiko som overtas og de tjenester som ytes, skal selskapet vurdere om det er behov for premieendring. Selskapet skal endre premier som viser seg ikke å være tilstrekkelige til å gi sikkerhet for at forpliktelsene etter inngåtte forsikringer blir oppfylt.</article><article class="legalP" id="kapittel-1-foreslåttparagraf-6-ledd-3">For inngåtte forsikringer kan en premieøkning ikke gjøres gjeldende før fra første hovedforfall, minst én måned etter at forsikringstakeren har mottatt underretning om den fastsatte endringen.</article></article><article class="futureLegalArticle" data-name="§12-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 12-7</span>. <span class="legalArticleTitle">Beregning av premier mv.</span></span><article class="legalP" id="kapittel-1-foreslåttparagraf-7-ledd-1">Premien skal beregnes for ett år av gangen, og betales forskuddsvis hvert år, med mindre det er avtalt terminvis innbetaling i løpet av året, eller forsikringstiden er kortere enn ett år. Krav om betaling av premie skal angi hvilke poster som inngår i beregningen, og opplyse om andre forhold av betydning for størrelsen av premien.</article><article class="legalP" id="kapittel-1-foreslåttparagraf-7-ledd-2">Et skadeforsikringsselskap kan likevel avtale at årlig premie for en forsikring ikke skal økes, eller at årlig premie bare skal kunne forhøyes etter fastsatte retningslinjer i løpet av en periode på inntil fire år.</article></article><article class="futureLegalArticle" data-name="§12-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 12-8</span>. <span class="legalArticleTitle">Forvaltningskapital</span></span><article class="legalP" id="kapittel-1-foreslåttparagraf-8-ledd-1">Et skadeforsikringsselskap skal til enhver tid ha eiendeler som minst gir full dekning av minstekravene til forsikringstekniske avsetninger, selskapets øvrige forpliktelser og de lovfastsatte minstekrav til ansvarlig kapital.</article></article><article class="futureLegalArticle" data-name="§12-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 12-9</span>. <span class="legalArticleTitle">Risikostyring</span></span><article class="legalP" id="kapittel-1-foreslåttparagraf-9-ledd-1">Et skadeforsikringsselskap skal ha oversikt over, helhetlig styring av, og god kontroll med de risikoer som knytter seg til selskapets virksomhet.</article><article class="legalP" id="kapittel-1-foreslåttparagraf-9-ledd-2">Kongen kan i forskrift gi regler om aktuarkompetanse i skadeforsikringsselskaper. § 9-24 gjelder tilsvarende.</article></article><article class="futureLegalArticle" data-name="§12-10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 12-10</span>. <span class="legalArticleTitle">Forsikringstekniske avsetninger</span></span><article class="legalP" id="kapittel-1-foreslåttparagraf-10-ledd-1">Et skadeforsikringsselskap skal til enhver tid ha forsvarlige forsikringstekniske avsetninger til sikring av sine forsikringsforpliktelser, og i alle tilfelle oppfylle de minstekrav til avsetninger som følger av regler fastsatt i eller i medhold av lov og forskrift.</article><article class="legalP" id="kapittel-1-foreslåttparagraf-10-ledd-2">Et skadeforsikringsselskap skal foreta avsetninger som omfatter premieavsetning, avsetning for ikke avløpt risiko, erstatningsavsetning, sikkerhetsavsetning, reassuranseavsetning og andre avsetninger til dekning av risiko avledet av forsikringsvirksomheten, samt avsetning til naturskadefond og garantiavsetning.</article><article class="legalP" id="kapittel-1-foreslåttparagraf-10-ledd-3">Kongen kan i forskrift gi nærmere regler om beregningen av avsetningskravene.</article></article><article class="futureLegalArticle" data-name="§12-11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 12-11</span>. <span class="legalArticleTitle">Premieavsetning. Avsetning for ikke avløpt risiko</span></span><article class="legalP" id="kapittel-1-foreslåttparagraf-11-ledd-1">Et skadeforsikringsselskap skal foreta en premieavsetning som til enhver tid utgjør samlet uopptjent premie for forsikringer som løper på et bestemt tidspunkt.</article><article class="legalP" id="kapittel-1-foreslåttparagraf-11-ledd-2">Et skadeforsikringsselskap skal foreta en avsetning til dekning av selskapets forventede erstatninger og direkte og indirekte skadebehandlingskostnader for skadetilfelle som på et bestemt tidspunkt ikke er inntruffet, men som forventes å inntreffe i perioden frem til første hovedforfall for forsikringer med ikke avløpt risiko. Avsetningen skal til enhver tid tilsvare de forventede erstatninger og kostnader ved slike fremtidige skadetilfeller i den grad disse ikke må anses dekket av premieavsetningen.</article><article class="legalP" id="kapittel-1-foreslåttparagraf-11-ledd-3">Minstekrav til premiesetning og avsetning for ikke avløpt risiko beregnes etter regler fastsatt av Kongen i forskrift.</article></article><article class="futureLegalArticle" data-name="§12-12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12-12</span>. <span class="legalArticleTitle">Erstatningsavsetning</span></span><article class="legalP" id="kapittel-1-foreslåttparagraf-12-ledd-1">Et skadeforsikringsselskap skal foreta en erstatningsavsetning til dekning av selskapets forventede fremtidige erstatningsutbetalinger for skadetilfeller som på et bestemt tidspunkt er inntruffet, men ikke oppgjort.</article><article class="legalP" id="kapittel-1-foreslåttparagraf-12-ledd-2">Erstatningsavsetningen skal omfatte forventede fremtidige direkte og indirekte skadebehandlingskostnader i forbindelse med slike skadetilfeller. Det skal tas hensyn til forventet kostnadsøkning.</article><article class="legalP" id="kapittel-1-foreslåttparagraf-12-ledd-3">Minstekrav til erstatningsavsetning beregnes etter regler fastsatt av Kongen i forskrift.</article></article><article class="futureLegalArticle" data-name="§12-13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 12-13</span>. <span class="legalArticleTitle">Sikkerhetsavsetning</span></span><article class="legalP" id="kapittel-1-foreslåttparagraf-13-ledd-1">Et skadeforsikringsselskap skal foreta en sikkerhetsavsetning som sammen med premieavsetningen, avsetningen for ikke avløpt risiko og erstatningsavsetningen er tilstrekkelig til å dekke selskapets forsikringstekniske ansvar.</article><article class="legalP" id="kapittel-1-foreslåttparagraf-13-ledd-2">Forsikringsteknisk ansvar beregnes etter regler fastsatt av Kongen i forskrift.</article><article class="legalP" id="kapittel-1-foreslåttparagraf-13-ledd-3">Kongen kan i forskrift fastsette særlige regler om beregning av sikkerhetsavsetning vedrørende selskapets ansvar knyttet til virksomhet gjennom filial i annen stat innenfor EØS-området.</article></article><article class="futureLegalArticle" data-name="§12-14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 12-14</span>. <span class="legalArticleTitle">Reassuranseavsetning</span></span><article class="legalP" id="kapittel-1-foreslåttparagraf-14-ledd-1">Et skadeforsikringsselskap skal foreta en avsetning til dekning av kostnader som påløper hvis en eller flere av selskapets gjenforsikringsselskaper ikke dekker sine andeler av de samlede erstatningsforpliktelsene. Ved mislighold av gjenforsikringsavtale skal selskapet foreta avsetning til dekning av forventet tap som følge av misligholdet.</article><article class="legalP" id="kapittel-1-foreslåttparagraf-14-ledd-2">Minstekrav til reassuranseavsetning beregnes etter regler fastsatt av Kongen i forskrift.</article></article><article class="futureLegalArticle" data-name="§12-15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 12-15</span>. <span class="legalArticleTitle">Avsetning til naturskadefond</span></span><article class="legalP" id="kapittel-1-foreslåttparagraf-15-ledd-1">Et skadeforsikringsselskap som overtar forsikring mot naturskade skal foreta en avsetning til dekning av ansvar overfor Naturskadepoolen i samsvar med reglene i lov 16. juni 1989 nr. 70 om naturskadeforsikring med tilhørende forskrift.</article></article><article class="futureLegalArticle" data-name="§12-16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 12-16</span>. <span class="legalArticleTitle">Avsetning til garantiordningen</span></span><article class="legalP" id="kapittel-1-foreslåttparagraf-16-ledd-1">Et skadeforsikringsselskap skal foreta en avsetning til dekning av ansvar overfor garantiordningen for skadeforsikringsselskaper, beregnet etter reglene i lov 6. desember 1996 nr. 75 om sikringsordninger for banker, forsikringsselskapenes garantiordninger og offentlig administrasjon mv. av finansinstitusjoner (banksikringsloven) § 2A-4 med tilhørende forskrift.</article></article><article class="futureLegalArticle" data-name="§12-17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 12-17</span>. <span class="legalArticleTitle">Utlikningsordning</span></span><article class="legalP" id="kapittel-1-foreslåttparagraf-17-ledd-1">Det skal opprettes en eller flere gjensidige utlikningsordninger for nærmere angitte forsikringer (nødvendighetsforsikringer) for privatkunder. Kongen kan fastsette at skadeforsikringsselskaper som tilbyr slike forsikringer her i riket, skal være medlem av en utlikningsordning.</article><article class="legalP" id="kapittel-1-foreslåttparagraf-17-ledd-2">Kongen kan i forskrift gi nærmere regler om utlikningsordninger som angitt i første ledd, herunder om medlemskap, hvilke forsikringer som skal omfattes, om utlikning mellom selskapene og om organiseringen av ordningen.</article></article><article class="futureLegalArticle" data-name="§12-18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 12-18</span>. <span class="legalArticleTitle">Skadeoppgjør</span></span><article class="legalP" id="kapittel-1-foreslåttparagraf-18-ledd-1">Departementet kan i forskrift gi nærmere regler om takseringstjenester i skadeforsikringsselskap.</article></article><article class="futureLegalArticle" data-name="§12-19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 12-19</span>. <span class="legalArticleTitle">Forskrifter</span></span><article class="legalP" id="kapittel-1-foreslåttparagraf-19-ledd-1">Kongen kan i forskrift fastsette nærmere regler til utfylling og avgrensning av bestemmelsene i kapitlet her.</article></article></section><section class="section" data-name="kapII" id="kapittel-2" data-lovdata-URL="LTI/lov/2010-12-17-84/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article><article class="legalP" id="kapittel-2-ledd-2">Kongen kan fastsette overgangsregler.</article></section></main></body></html>