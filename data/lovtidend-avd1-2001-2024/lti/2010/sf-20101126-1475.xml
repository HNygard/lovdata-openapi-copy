<!DOCTYPE html><html lang="no"><head><title>Forskrift om registrering som kjøper av fangst</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-26-1475</dd><dt class="dokid">DokumentID</dt><dd class="dokid">LTI/forskrift/2010-11-26-1475</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 13 s 2252</dd><dt class="dateInForce">I kraft fra</dt><dd class="dateInForce">Fiskeridirektoratet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-09-19-1016</li><li>forskrift/1997-09-19-1019</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-06-37/§38</li><li>lov/1967-02-10/§27a</li></ul></dd><dt class="dateOfPublication">Kunngjort</dt><dd class="dateOfPublication">2010-11-26 14:00</dd><dt class="journalNumber">Journalnummer</dt><dd class="journalNumber">2010-0991</dd><dt class="titleShort">Korttittel</dt><dd class="titleShort">Forskrift om registrering som kjøper av fangst</dd><dt class="title">Tittel</dt><dd class="title">Forskrift om registrering som kjøper av fangst</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 26. november 2010 med hjemmel i lov 6. juni 2008 nr. 37 om forvaltning av viltlevande marine ressursar (havressurslova) § 38 og lov 10. februar 1967 om behandlingsmåten i forvaltningssaker (forvaltningsloven) § 27a. Fremmet av Fiskeri- og kystdepartementet.</dd><dt class="refid">RefID</dt><dd class="refid">forskrift/2010-11-26-1475</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering som kjøper av fangst<ul class="tocSubUl"><li>§ 1. Virkeområde</li><li>§ 2. Kjøp av fangst i første hånd</li><li>§ 3. Gebyr</li><li>§ 4. Vilkår for registrering</li><li>§ 5. Antall kjøpere ved samme anlegg eller sted</li><li>§ 6. Melding ved endring og opphør</li><li>§ 7. Suspensjon</li><li>§ 8. Tilbakekall ved inaktivitet</li><li>§ 9. Tilbakekall ved brudd på vilkår eller plikter</li><li>§ 10. Tvangsmulkt</li><li>§ 11. Lovbruddsgebyr</li><li>§ 12. Vedtakskompetanse</li><li>§ 13. Bemyndigelse</li><li>§ 14. Straff</li><li>§ 15. Ikrafttredelse og opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-11-26-1475" id="dokument"><h1>Forskrift om registrering som kjøper av fangst</h1><article class="legalArticle" data-lovdata-URL="LTI/forskrift/2010-11-26-1475/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for kjøpere i første hånd av fangst som er omfattet av lov 14. desember 1951 nr. 3 om omsetning av råfisk § 1, med forskrifter.</article><article class="legalP" id="paragraf-1-ledd-2">Forskriften gjelder ikke for fangst som er høstet utenfor erverv så lenge fangsten ikke skal omsettes direkte eller på et senere tidspunkt.</article></article><article class="legalArticle" data-lovdata-URL="LTI/forskrift/2010-11-26-1475/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kjøp av fangst i første hånd</span></h2><article class="legalP" id="paragraf-2-ledd-1">Den som skal kjøpe fangst i første hånd skal være registrert som kjøper i Fiskeridirektoratets register over kjøpere. Det er forbudt å kjøpe fangst på andre steder enn de anlegg eller steder som er registrert i Fiskeridirektoratets register over kjøpere av fangst.</article><article class="legalP" id="paragraf-2-ledd-2">Med kjøper menes alle som kjøper fangst i første hånd som er landet fra et fiske- eller transportfartøy dersom fangsten ikke tidligere er omsatt til en registrert kjøper.</article><article class="legalP" id="paragraf-2-ledd-3">Med landing menes i denne forskrift alle tilfeller der fisk losses fra fiskefartøy, herunder overføring fra et fartøy til et annet. Med landing menes også videre lossing fra fartøy som transporterer fisk, så som kjøperfartøy, transportfartøy, produksjonsfartøy med videre. Med landing menes også opptak av fisk fra lås/steng samt opptak direkte fra annet fartøys fiskeredskap til transportfartøy, produksjonsfartøy med videre dersom dette er tillatt.</article><article class="legalP" id="paragraf-2-ledd-4">Det er forbudt å omsette fangst i første hånd til andre enn kjøpere som er registrert som kjøper i første hånd i Fiskeridirektoratets register over kjøpere av fangst.</article><article class="legalP" id="paragraf-2-ledd-5">Den som har fått tildelt dispensasjon fra en salgsorganisasjon for å drive kaisalg, skal også være registrert som kjøper i Fiskeridirektoratets register over kjøpere.</article></article><article class="legalArticle" data-lovdata-URL="LTI/forskrift/2010-11-26-1475/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr</span></h2><article class="legalP" id="paragraf-3-ledd-1">For behandling av søknad om registrering som kjøper av fangst som nevnt i § 2, skal søker betale gebyr til statskassen på kr 5&#xa0;000. Gebyret skal betales selv om kjøper har vært registrert i registeret tidligere.</article><article class="legalP" id="paragraf-3-ledd-2">Det skal ikke betales gebyr i de tilfellene som er nevnt i § 2 femte ledd, § 7 annet ledd og § 9 annet ledd annet punktum.</article><article class="legalP" id="paragraf-3-ledd-3">Gebyret må være innbetalt til statskassen før søknad tas under behandling. Dokumentasjon på at gebyret er innbetalt, skal vedlegges søknaden.</article></article><article class="legalArticle" data-lovdata-URL="LTI/forskrift/2010-11-26-1475/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for registrering</span></h2><article class="legalP" id="paragraf-4-ledd-1">For å bli registrert som kjøper må søker sende søknad til Fiskeridirektoratet Region Nordland med opplysninger om:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">søker/foretakets organisasjonsnummer, navn, adresse, telefon- og telefaksnummer, samt navn og adresse for styreformann og daglig leder.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">dokumentasjon ved firmaattest på at søker er registrert i Foretaksregisteret og i Enhetsregisteret, og at søker har betalt behandlingsgebyr til statskassen.</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">nøyaktig stedsangivelse for hvor kjøp av fangst skal skje. Med nøyaktig stedsangivelse menes besøksadresse, eventuelt godkjenningsnummer, samt nøyaktige koordinater angitt i grader og desimalminutter.</article></article></li></ul></article><article class="legalP" id="paragraf-4-ledd-2">Dersom det søkes om registrering for å drive kjøp ved flere anlegg eller steder gjelder bokstav b og c for det enkelte anlegg eller sted.</article><article class="legalP" id="paragraf-4-ledd-3">Dersom søker er tildelt dispensasjon for kaisalg skal det opplyses om dette.</article><article class="legalP" id="paragraf-4-ledd-4">Opplysningsplikten i bokstav c gjelder ikke for mottak og kjøp som foregår på sjøen. I slike tilfeller skal fartøyet som benyttes identifiseres med fartøynavn, radiokallesignal og IMO-nummer dersom det er tildelt. Fartøyet skal følge reglene i forskrift 21. desember 2009 nr. 1743 om posisjonsrapportering og elektronisk rapportering for norske fiske- og fangstfartøy.</article><article class="legalP" id="paragraf-4-ledd-5">Kjøper må til enhver tid oppfylle vilkårene for registrering. Retten til å være registrert i kjøperegisteret kan ikke overføres.</article></article><article class="legalArticle" data-lovdata-URL="LTI/forskrift/2010-11-26-1475/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Antall kjøpere ved samme anlegg eller sted</span></h2><article class="legalP" id="paragraf-5-ledd-1">Det kan bare registreres én kjøper ved samme anlegg eller sted.</article><article class="legalP" id="paragraf-5-ledd-2">Fiskeridirektoratet Region Nordland kan tillate registrering av flere kjøpere på samme anlegg eller sted. Det kan stilles vilkår i tillatelsen. Fiskeridirektoratet Region Nordland skal forelegge søknader og forslag til vilkår for det aktuelle fiskesalgslag før vedtak fattes.</article></article><article class="legalArticle" data-lovdata-URL="LTI/forskrift/2010-11-26-1475/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding ved endring og opphør</span></h2><article class="legalP" id="paragraf-6-ledd-1">Kjøper skal melde fra til Fiskeridirektoratet Region Nordland ved endring av opplysninger som nevnt i § 4.</article><article class="legalP" id="paragraf-6-ledd-2">Ved opphør av kjøpervirksomheten plikter kjøper å melde fra til Fiskeridirektoratet Region Nordland.</article></article><article class="legalArticle" data-lovdata-URL="LTI/forskrift/2010-11-26-1475/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Suspensjon</span></h2><article class="legalP" id="paragraf-7-ledd-1">Vedkommende salgsorganisasjon kan med øyeblikkelig virkning treffe vedtak om suspensjon av adgangen til å stå registrert som kjøper dersom kjøper ikke stiller garanti eller tilsvarende sikkerhet i henhold til salgsorganisasjonens forretningsregler, jf. lov 14. desember 1951 nr. 3 om omsetning av råfisk mv. § 4.</article><article class="legalP" id="paragraf-7-ledd-2">Vedtak om suspensjon som nevnt i første ledd opphører fra det tidspunkt salgsorganisasjonen bekrefter ovenfor Fiskeridirektoratet Region Nordland at kjøper igjen stiller garanti.</article></article><article class="legalArticle" data-lovdata-URL="LTI/forskrift/2010-11-26-1475/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakekall ved inaktivitet</span></h2><article class="legalP" id="paragraf-8-ledd-1">Registrering som kjøper skal kalles tilbake dersom kjøper ikke har kjøpt fangst i første hånd i en tidsperiode på 12 måneder.</article></article><article class="legalArticle" data-lovdata-URL="LTI/forskrift/2010-11-26-1475/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakekall ved brudd på vilkår eller plikter</span></h2><article class="legalP" id="paragraf-9-ledd-1">Registrering som kjøper kan kalles tilbake dersom kjøper ikke til enhver tid fyller vilkår for registrering.</article><article class="legalP" id="paragraf-9-ledd-2">Vedtak om tilbakekall kan gjøres midlertidig. I slike tilfeller kan det fastsettes at kjøper ikke trenger å søke på nytt når tilbakekallsperioden er utløpt.</article></article><article class="legalArticle" data-lovdata-URL="LTI/forskrift/2010-11-26-1475/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt</span></h2><article class="legalP" id="paragraf-10-ledd-1">For å sikre gjennomføring av bestemmelsene i denne forskrift kan det i henhold til i lov 6. juni 2008 nr. 37 om forvaltning av viltlevande marine ressursar (havressurslova) § 58 pålegges tvangsmulkt.</article></article><article class="legalArticle" data-lovdata-URL="LTI/forskrift/2010-11-26-1475/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Lovbruddsgebyr</span></h2><article class="legalP" id="paragraf-11-ledd-1">Den som forsettlig eller uaktsomt overtrer denne forskrift kan pålegges lovbruddsgebyr i henhold til lov 6 juni 2008 nr. 37 om forvaltning av viltlevande marine ressursar (havressurslova) § 59.</article></article><article class="legalArticle" data-lovdata-URL="LTI/forskrift/2010-11-26-1475/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vedtakskompetanse</span></h2><article class="legalP" id="paragraf-12-ledd-1">Fiskeridirektoratet Region Nordland fatter vedtak i første instans. Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2010-11-26-1475/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bemyndigelse</span></h2><article class="legalP" id="paragraf-13-ledd-1">Fiskeri- og kystdepartementet kan endre denne forskrift.</article></article><article class="legalArticle" data-lovdata-URL="LTI/forskrift/2010-11-26-1475/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" id="paragraf-14-ledd-1">Den som forsettlig eller uaktsomt overtrer denne forskrift kan straffes i henhold til i lov 6. juni 2008 nr. 37 om forvaltning av viltlevande marine ressursar (havressurslova) § 62, jf. § 64. Straffeprosessuell inndragning kan skje i henhold til samme lovs § 65.</article></article><article class="legalArticle" data-lovdata-URL="LTI/forskrift/2010-11-26-1475/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse og opphevelse</span></h2><article class="legalP" id="paragraf-15-ledd-1">Denne forskrift trer i kraft fra det tidspunkt Fiskeridirektoratet bestemmer.</article><article class="legalP" id="paragraf-15-ledd-2">Fra samme tidspunkt oppheves kgl.res. 19. september 1997 nr. 1016 om betaling av gebyr for behandling av søknad om registrering som kjøper i første hånd av råfisk m.v. og forskrift 19. september 1997 nr. 1019 om registrering som kjøper i første hånd av råfisk m.v..</article></article></main></body></html>