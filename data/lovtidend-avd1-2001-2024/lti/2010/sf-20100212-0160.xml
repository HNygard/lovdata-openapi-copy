<!DOCTYPE html><html lang="no"><head><title>Forskrift om endring i forskrift om svangerskapsavbrudd (abortforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-02-12-160</dd><dt class="dokid">DokumentID</dt><dd class="dokid">LTI/forskrift/2010-02-12-160</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 2 s 336</dd><dt class="dateInForce">I kraft fra</dt><dd class="dateInForce">2010-02-15</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-15-635</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/2001-06-15-635/§23</li><li>lov/1975-06-13-50/§12</li></ul></dd><dt class="dateOfPublication">Kunngjort</dt><dd class="dateOfPublication">2010-02-16 15:00</dd><dt class="journalNumber">Journalnummer</dt><dd class="journalNumber">2010-0128</dd><dt class="titleShort">Korttittel</dt><dd class="titleShort">Endr. i abortforskriften</dd><dt class="title">Tittel</dt><dd class="title">Forskrift om endring i forskrift om svangerskapsavbrudd (abortforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 12. februar 2010 med hjemmel i forskrift 15. juni 2001 nr. 635 om svangerskapsavbrudd (abortforskriften) § 23, jf. lov 13. juni 1975 nr. 50 om svangerskapsavbrudd (abortloven) § 12.</dd><dt class="refid">RefID</dt><dd class="refid">forskrift/2010-02-12-160</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om svangerskapsavbrudd (abortforskriften)<ul class="tocSubUl"><li>I<ul class="tocSubUl"><li>§ 11. Oppnevning og sammensetning av primærnemnd</li><li>§ 12. Oppnevning av en sentral klagenemnd</li><li>§ 13. Primærnemndsmedlemmenes funksjonstid mv.</li><li>§ 19. Journal og nemndsprotokoll</li></ul></li><li>II</li><li>Merknader til de enkelte bestemmelser i forskrift om svangerskapsavbrudd</li></ul></li></ul></dd></dl></header><main class="documentBody" data-lovdata-URL="LTI/forskrift/2010-02-12-160" id="dokument"><h1>Forskrift om endring i forskrift om svangerskapsavbrudd (abortforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2010-02-12-160/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. juni 2001 nr. 635 om svangerskapsavbrudd (abortforskriften) gjøres følgende endringer:</article> <article class="defaultP" margin-top="true">§ 3 fjerde ledd skal lyde:</article><article class="legalP" id="kapittel-1-ledd-2">Klage på vedtak i primærnemnd behandles av en sentral klagenemnd, jf. abortloven § 8 andre og tredje ledd.</article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-3">Dersom primærnemnda avslår søknaden om svangerskapsavbrudd, skal nemnda straks sende vedtaket og sakens dokumenter til en sentral klagenemnd, jf. abortloven § 8 andre ledd. Hvis kvinnen ikke har trukket begjæringen tilbake, skal klagenemnda behandle saken snarest.</article> <article class="defaultP" margin-top="true">§ 9 oppheves.</article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Oppnevning og sammensetning av primærnemnd</span></span><article class="legalP" id="kapittel-1-foreslåttparagraf-1-ledd-1">Ved sykehus der nemndbehandlede svangerskapsavbrudd foretas, skal det være minst én primærnemnd.</article><article class="legalP" id="kapittel-1-foreslåttparagraf-1-ledd-2">Nemnda skal bestå av to leger. Det ene medlem skal være lege ved den avdeling hvor svangerskapsavbrudd foretas. Det andre medlemmet oppnevnes av fylkesmannen og må ikke være tilsatt ved den avdeling hvor svangerskapsavbrudd foretas. Det skal oppnevnes varamedlemmer med tilsvarende kvalifikasjoner.</article><article class="legalP" id="kapittel-1-foreslåttparagraf-1-ledd-3">Hvis det ikke er mulig å oppnevne medlem eller varamedlem med de kvalifikasjoner som nevnt i andre ledd, skal fylkesmannen for et tidsrom av inntil ett år om gangen oppnevne annen lege.</article><article class="legalP" id="kapittel-1-foreslåttparagraf-1-ledd-4">Leger som av samvittighetsgrunner er fritatt fra å utføre eller assistere ved svangerskapsavbrudd etter § 15, kan ikke sitte i nemnda.</article></article> <article class="defaultP" margin-top="true">§ 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Oppnevning av en sentral klagenemnd</span></span><article class="legalP" id="kapittel-1-foreslåttparagraf-2-ledd-1">Kongen oppnevner en sentral klagenemnd i samsvar med reglene i abortloven § 8 andre og tredje ledd, som skal behandle klager over vedtak på begjæringer om svangerskapsavbrudd.</article><article class="legalP" id="kapittel-1-foreslåttparagraf-2-ledd-2">Medlemmene i klagenemnda må ikke ha behandlet begjæringen i primærnemnd.</article><article class="legalP" id="kapittel-1-foreslåttparagraf-2-ledd-3">Helsepersonell som av samvittighetsgrunner er fritatt fra å utføre eller assistere ved svangerskapsavbrudd etter § 15, kan ikke sitte i klagenemnda.</article></article> <article class="defaultP" margin-top="true">§ 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Primærnemndsmedlemmenes funksjonstid mv.</span></span><article class="legalP" id="kapittel-1-foreslåttparagraf-3-ledd-1">Fylkesmannens oppnevning av primærnemndsmedlemmer skjer for 4 år om gangen. Fylkesmannen kan etter søknad frita et oppnevnt medlem fra vervet i løpet av perioden og oppnevne nytt medlem den resterende tid.</article><article class="legalP" id="kapittel-1-foreslåttparagraf-3-ledd-2">Oppnevnt medlem av nemnda fratrer senest ved fylte 70 år.</article></article> <article class="defaultP" margin-top="true">§ 19 skal lyde:</article><article class="futureLegalArticle" data-name="§19" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Journal og nemndsprotokoll</span></span><article class="legalP" id="kapittel-1-foreslåttparagraf-4-ledd-1">Sykehus eller institusjoner hvor svangerskapsavbrudd foretas, skal føre særskilt nemndsprotokoll over svangerskapsavbrudd i tillegg til pasientjournal. Nemndsprotokollen føres på elektronisk skjema utarbeidet av Nasjonalt folkehelseinstitutt og skal inneholde nærmere angitte data om kvinnen, svangerskapet, tidligere svangerskap og fødsler, begjæringen om svangerskapsavbrudd, inngrepet og prevensjon.</article><article class="legalP" id="kapittel-1-foreslåttparagraf-4-ledd-2">Ved nemndbehandling skal vedtaket med begrunnelse innføres i nemndsprotokollen med datoangivelse og nemndsmedlemmenes underskrift.</article><article class="legalP" id="kapittel-1-foreslåttparagraf-4-ledd-3">Kopi av journalopplysningene skal sendes den lege som har henvist kvinnen.</article><article class="legalP" id="kapittel-1-foreslåttparagraf-4-ledd-4">Nemndsprotokollen og dokumentene i saken skal oppbevares nedlåst i vedkommende sykehus/institusjon i minst 10 år.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-02-12-160/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 15. februar 2010.</article></section><section class="section" id="kapittel-3" data-lovdata-URL="LTI/forskrift/2010-02-12-160/KAPITTEL_3"><h2>Merknader til de enkelte bestemmelser i forskrift om svangerskapsavbrudd</h2><article class="defaultP">Merknaden til § 3 skal lyde:</article> <article class="defaultP" margin-top="true"><i>Til § 3</i></article><article class="legalP" id="kapittel-3-ledd-1">Bestemmelsene i første og andre ledd følger av abortloven § 2 andre ledd og § 7 andre ledd.</article><article class="legalP" id="kapittel-3-ledd-2">Tredje ledd regulerer tilfeller der selve inngrepet blir utsatt av medisinske grunner. Dersom nødvendige undersøkelser eller behandling av kvinnen gjør at en må utsette selve inngrepet i kortere tid slik at 12-ukersgrensen overskrides, medfører det ikke at begjæringen må nemndbehandles, dersom legen i utgangspunktet fant at 12-ukersfristen ikke var oversittet. Hva som ligger i «kortere tid» må vurderes konkret ut fra bakgrunnen for utsettelsen og fosterets graderte vern. Nemndbehandling kan vanskelig unnlates dersom det er snakk om utsettelse av inngrepet i over en uke etter at grensen for selvbestemt abort er overskredet.</article><article class="legalP" id="kapittel-3-ledd-3">Etter fjerde ledd skal klager på vedtak i primærnemnd behandles og avgjøres av en sentral klagenemnd, jf. abortloven § 8 andre og tredje ledd.</article> <article class="defaultP" margin-top="true">Merknaden til § 8 skal lyde:</article> <article class="defaultP" margin-top="true"><i>Til § 8</i></article><article class="legalP" id="kapittel-3-ledd-4">Reglene om automatisk klage følger av abortloven § 8 annet ledd. Som det fremgår av forskriften § 3 fjerde ledd skal klager på vedtak fattet i primærnemnd behandles i en sentral klagenemnd. Dersom primærnemnda avslår søknaden om svangerskapsavbrudd, skal nemnda straks sende vedtaket og sakens dokumenter til klagenemnda. Klagenemnda skal behandle saken snarest. Det skal normalt ikke gå mer enn syv virkedager fra Abortklagenemnda mottar søknaden til et eventuelt abortinngrep utføres. Kvinnen har anledning til å supplere behandlingen i klagenemnd med ytterligere opplysninger, og kan på ethvert tidspunkt trekke søknaden tilbake.</article> <article class="defaultP" margin-top="true">Merknaden til § 9 oppheves.</article> <article class="defaultP" margin-top="true">Merknaden til § 10 første ledd skal lyde:</article><article class="legalP" id="kapittel-3-ledd-5">Fylkesmannen avgjør, etter anmodning fra kvinnen, om det foreligger nye opplysninger som gjør at saken kan behandles på nytt.</article> <article class="defaultP" margin-top="true">Merknaden til § 11 skal lyde:</article> <article class="defaultP" margin-top="true"><i>Til § 11</i></article><article class="legalP" id="kapittel-3-ledd-6">Bestemmelsen regulerer oppnevning og sammensetning av primærnemnd. Primærnemnd skal finnes ved alle sykehus hvor nemndsbehandlede svangerskapsavbrudd utføres.</article><article class="legalP" id="kapittel-3-ledd-7">Primærnemnda skal bestå av to leger. I henhold til likestillingsloven § 21 skal nemnda bestå av en kvinne og en mann. Fylkesmannen oppnevner det medlem som ikke skal arbeide ved den avdeling hvor svangerskapsavbrudd utføres.</article><article class="legalP" id="kapittel-3-ledd-8">Leger som av samvittighetsgrunner har benyttet seg av retten til å reservere seg mot å utføre eller assistere ved abortinngrep jf. abortloven § 14 og forskriften § 15, kan ikke sitte i nemnda.</article> <article class="defaultP" margin-top="true">Merknaden til § 12 skal lyde:</article> <article class="defaultP" margin-top="true"><i>Til § 12</i></article><article class="legalP" id="kapittel-3-ledd-9">Den sentrale klagenemnda oppnevnes av Kongen etter reglene i abortloven § 8. Klagenemnda skal bestå av fem medlemmer. Minst to av medlemmene skal være leger og ett medlem skal være jurist. Det er videre en forutsetning at nemnda skal inneha høy sosialfaglig kompetanse og spesialkompetanse på feltet psykisk helse. Nemnda skal bestå av tre kvinner og to menn. Det oppnevnes to varamedlemmer for hvert medlem.</article><article class="legalP" id="kapittel-3-ledd-10">Medlemmene i den sentrale klagenemnda kan ikke samtidig sitte i primærnemnd.</article><article class="legalP" id="kapittel-3-ledd-11">Av siste ledd følger at helsepersonell som av samvittighetsgrunner er fritatt fra å delta eller assistere ved svangerskapsavbrudd etter abortloven § 14 og forskriften § 15, ikke kan sitte i klagenemnda.</article> <article class="defaultP" margin-top="true">Merknaden til § 13 skal lyde:</article> <article class="defaultP" margin-top="true"><i>Til § 13</i></article><article class="legalP" id="kapittel-3-ledd-12">Fylkesmannens kompetanse til å frita oppnevnte medlemmer fra vervet som primærnemndsmedlem gjelder de oppnevnelser som er tillagt fylkesmannen.</article> <article class="defaultP" margin-top="true">Merknaden til § 19 skal lyde:</article> <article class="defaultP" margin-top="true"><i>Til § 19</i></article><article class="legalP" id="kapittel-3-ledd-13">Bestemmelsen regulerer den plikt sykehus og andre institusjoner hvor svangerskapsavbrudd utføres har til å protokollføre svangerskapsavbrudd på særskilt skjema utarbeidet av Nasjonalt folkehelseinstitutt.</article> <article class="defaultP" margin-top="true">Merknaden til § 20 oppheves.</article> <article class="defaultP" margin-top="true">Merknaden til § 22 andre ledd skal lyde:</article><article class="legalP" id="kapittel-3-ledd-14">Pasientrettighetsloven § 2-4 om fritt sykehusvalg gjelder både vurdering og behandling. Denne bestemmelsen gir kvinnen rett til å velge hvilket sykehus eller institusjon godkjent for svangerskapsavbrudd som skal foreta avbruddet, eventuelt hvilken primærnemnd som skal behandle abortbegjæringen.</article></section></main></body></html>