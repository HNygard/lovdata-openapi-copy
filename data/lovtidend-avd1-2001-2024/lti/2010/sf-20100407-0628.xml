<!DOCTYPE html><html lang="no"><head><title>Forskrift om endring i forskrift om tekniske krav til byggverk (Byggteknisk forskrift)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-04-07-628</dd><dt class="dokid">DokumentID</dt><dd class="dokid">LTI/forskrift/2010-04-07-628</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 6 s 964</dd><dt class="dateInForce">I kraft fra</dt><dd class="dateInForce">2010-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2010-03-26-489</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2008-06-27-71/§11-1</li><li>lov/2008-06-27-71/§12-1</li></ul></dd><dt class="dateOfPublication">Kunngjort</dt><dd class="dateOfPublication">2010-05-07 15:40</dd><dt class="journalNumber">Journalnummer</dt><dd class="journalNumber">2010-0417</dd><dt class="titleShort">Korttittel</dt><dd class="titleShort">Endr. i byggteknisk forskrift</dd><dt class="title">Tittel</dt><dd class="title">Forskrift om endring i forskrift om tekniske krav til byggverk (Byggteknisk forskrift)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 7. april 2010 med hjemmel i lov 27. juni 2008 nr. 71 om planlegging og byggesaksbehandling (plan- og bygningsloven) § 11-1 og § 12-1.</dd><dt class="refid">RefID</dt><dd class="refid">forskrift/2010-04-07-628</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tekniske krav til byggverk (Byggteknisk forskrift)<ul class="tocSubUl"><li>I<ul class="tocSubUl"><li>§ 5-1. Fastsetting av grad av utnytting</li><li>§ 5-2. Bebygd areal (BYA)</li><li>§ 5-3. Prosent bebygd areal (%-BYA)</li><li>§ 5-4. Bruksareal (BRA)</li><li>§ 5-5. Prosent bruksareal (%-BRA)</li><li>§ 5-6. Minste uteoppholdsareal (MUA)</li><li>§ 5-7. Parkeringsareal</li><li>§ 5-8. Tomt</li><li>§ 5-9. Bygningers høyde</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-04-07-628" id="dokument"><h1>Forskrift om endring i forskrift om tekniske krav til byggverk (Byggteknisk forskrift)</h1><section class="section" data-name="kapI" id="kapittel-1" data-lovdata-URL="LTI/forskrift/2010-04-07-628/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 26. mars 2010 nr. 489 om tekniske krav til byggverk (Byggteknisk forskrift) gjøres følgende endring:</article> <article class="defaultP" margin-top="true">Nytt kapittel 5 skal lyde:</article><span class="futuretitle" id="kapittel-1-foreslåttittel-1">Kapittel 5. Grad av utnytting</span><article class="futureLegalArticle" data-name="§5-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5-1</span>. <span class="legalArticleTitle">Fastsetting av grad av utnytting</span></span><article class="numberedLegalP" data-numerator="1" id="kapittel-1-foreslåttparagraf-1-nummer-1">(1) Formålet er å regulere bygningers volum over terreng og bygningers totale areal sett i forhold til behovet for uteoppholdsareal, belastning på infrastruktur og forholdet til omgivelsene. Grad av utnytting fastsettes i bestemmelsene til kommuneplanens arealdel eller reguleringsplan for et avgrenset område.</article><article class="numberedLegalP" data-numerator="2" id="kapittel-1-foreslåttparagraf-1-nummer-2">(2) Grad av utnytting skal fastsettes etter en eller flere av følgende metoder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-nummer-2-punkt-1"><article class="legalP" id="kapittel-1-foreslåttparagraf-1-nummer-2-punkt-1-ledd-1">bebygd areal (BYA)</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-nummer-2-punkt-2"><article class="legalP" id="kapittel-1-foreslåttparagraf-1-nummer-2-punkt-2-ledd-1">prosent bebygd areal (%-BYA)</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-nummer-2-punkt-3"><article class="legalP" id="kapittel-1-foreslåttparagraf-1-nummer-2-punkt-3-ledd-1">bruksareal (BRA)</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-nummer-2-punkt-4"><article class="legalP" id="kapittel-1-foreslåttparagraf-1-nummer-2-punkt-4-ledd-1">prosent bruksareal (%-BRA).</article></article></li></ul><p class="leddfortsettelse">I områder for kjøpesentre/forretning skal grad av utnytting alltid fastsettes som bruksareal (BRA).</p></article></article><article class="futureLegalArticle" data-name="§5-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 5-2</span>. <span class="legalArticleTitle">Bebygd areal (BYA)</span></span><article class="legalP" id="kapittel-1-foreslåttparagraf-2-ledd-1">Bebygd areal beregnes etter Norsk Standard NS 3940 Areal- og volumberegninger av bygninger, men slik at parkeringsarealet inngår i beregningsgrunnlaget etter § 5-7. Bebygd areal på en tomt skrives m<sup>2</sup> -BYA og angis i hele tall.</article></article><article class="futureLegalArticle" data-name="§5-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 5-3</span>. <span class="legalArticleTitle">Prosent bebygd areal (%-BYA)</span></span><article class="legalP" id="kapittel-1-foreslåttparagraf-3-ledd-1">Prosent bebygd areal angir forholdet mellom bebygd areal etter § 5-2 og tomtearealet. Prosent bebygd areal skrives %-BYA og angis i hele tall.</article></article><article class="futureLegalArticle" data-name="§5-4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5-4</span>. <span class="legalArticleTitle">Bruksareal (BRA)</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Bruksareal for bebyggelse på en tomt skrives m<sup>2</sup> -BRA og angis i hele tall.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Bruksareal beregnes etter Norsk Standard NS 3940 Areal- og volumberegninger av bygninger, men slik at parkeringsarealet inngår i beregningsgrunnlaget etter § 5-7. I tillegg gjelder følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-2-punkt-1"><article class="legalP" id="kapittel-1-foreslåttparagraf-4-nummer-2-punkt-1-ledd-1">For bygninger med etasjehøyde over 3 m beregnes bruksareal som om det var lagt et horisontalplan for hver tredje meter. Det kan fastsettes i bestemmelsene til arealplan at bruksarealet skal regnes uten tillegg for tenkte plan.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-2-punkt-2"><article class="legalP" id="kapittel-1-foreslåttparagraf-4-nummer-2-punkt-2-ledd-1">Planbestemmelsene skal fastsette hvordan bruksareal helt eller delvis under terreng medregnes i grad av utnytting. Der planen ikke fastsetter noe annet, regnes bruksarealet under terreng med i bruksarealet.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-2-punkt-3"><article class="legalP" id="kapittel-1-foreslåttparagraf-4-nummer-2-punkt-3-ledd-1">Ved beregning av bruksareal som underlag for energiberegning skal det ikke legges inn et horisontalplan for hver tredje meter der bygningen har etasjehøyde over tre meter.</article></article></li></ul></article></article><article class="futureLegalArticle" data-name="§5-5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5-5</span>. <span class="legalArticleTitle">Prosent bruksareal (%-BRA)</span></span><article class="legalP" id="kapittel-1-foreslåttparagraf-5-ledd-1">Prosent bruksareal angir forholdet mellom bruksareal etter § 5-4 og tomtearealet. Prosent bruksareal skrives %-BRA og angis i hele tall.</article></article><article class="futureLegalArticle" data-name="§5-6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 5-6</span>. <span class="legalArticleTitle">Minste uteoppholdsareal (MUA)</span></span><article class="legalP" id="kapittel-1-foreslåttparagraf-6-ledd-1">For boliger, skoler, barnehager og andre bygninger der det etter kommunens skjønn er nødvendig å avsette minste uteoppholdsareal bør det i planbestemmelsene angis minste uteoppholdsareal inklusive lekeareal. MUA angis i m<sup>2</sup> hele tall pr. enhet/bolig/skoleelev/barnehagebarn mv. og skrives m<sup>2</sup> MUA. Uteoppholdsareal er de deler av tomten som er egnet til formålet og som ikke er bebygd eller avsatt til kjøring og parkering. Kommunen kan bestemme at hele eller deler av ikke overbygd del av terrasser og takterrasser kan regnes som uteoppholdsareal.</article></article><article class="futureLegalArticle" data-name="§5-7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 5-7</span>. <span class="legalArticleTitle">Parkeringsareal</span></span><article class="legalP" id="kapittel-1-foreslåttparagraf-7-ledd-1">Søknad om tiltak skal vise hvordan parkeringen løses. Parkeringsareal går inn i beregningsgrunnlaget for grad av utnytting. Antall plasser og parkeringsløsning som medregnes skal være i samsvar med gjeldende reguleringsplan og/eller kommuneplanbestemmelser.</article></article><article class="futureLegalArticle" data-name="§5-8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 5-8</span>. <span class="legalArticleTitle">Tomt</span></span><article class="legalP" id="kapittel-1-foreslåttparagraf-8-ledd-1">Med tomt menes i dette kapittel det areal som i kommuneplanens arealdel eller reguleringsplan er avsatt til område for bebyggelse og anlegg. Med mindre annet er fastsatt i bestemmelser til den enkelte plan gjelder den fastsatte grad av utnytting også for den enkelte tomt.</article></article><article class="futureLegalArticle" data-name="§5-9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 5-9</span>. <span class="legalArticleTitle">Bygningers høyde</span></span><article class="legalP" id="kapittel-1-foreslåttparagraf-9-ledd-1">Gesims- og mønehøyde angis med kotetall eller i meter fra planert terreng. Høyder måles etter § 6-2. Avvik fra høydebestemmelsene i plan- og bygningsloven § 29-4 første ledd må fastsettes i den enkelte plan. Kommunen kan i bestemmelse til plan fastsette høyder for ulike deler av bygning.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-04-07-628/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. juli 2010.</article></section></main></body></html>