<!DOCTYPE html><html lang="no"><head><title>Forskrift om tillitsmenn for sivile vernepliktige</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-09-10-1871</dd><dt class="dokid">DokumentID</dt><dd class="dokid">LTI/forskrift/2010-09-10-1871</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 1 s 32</dd><dt class="dateInForce">I kraft fra</dt><dd class="dateInForce">2010-09-10</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-10-21-1183</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-03-19-3/§10</li><li>forskrift/1966-06-03-5</li><li>forskrift/2005-12-16-1816</li></ul></dd><dt class="dateOfPublication">Kunngjort</dt><dd class="dateOfPublication">2011-01-18 15:20</dd><dt class="journalNumber">Journalnummer</dt><dd class="journalNumber">2011-0034</dd><dt class="titleShort">Korttittel</dt><dd class="titleShort">Forskrift om tillitsmenn for sivile vernepliktige</dd><dt class="title">Tittel</dt><dd class="title">Forskrift om tillitsmenn for sivile vernepliktige</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Siviltjenesten 10. september 2010 med hjemmel i lov 19. mars 1965 nr. 3 om fritaking for militærtjeneste av overbevisningsgrunner § 10 fjerde ledd, jf. delegeringsvedtak 3. juni 1966 nr. 5 og delegeringsvedtak 16. desember 2005 nr. 1816.</dd><dt class="refid">RefID</dt><dd class="refid">forskrift/2010-09-10-1871</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tillitsmenn for sivile vernepliktige<ul class="tocSubUl"><li>§ 1. Definisjoner</li><li>§ 2. Tillitsvalgte</li><li>§ 3. Valg av tillitsmann og varatillitsmenn</li><li>§ 4. Funksjonstiden for tillitsmann og varatillitsmenn</li><li>§ 5. Utførelse av vervet som tillitsmann og varatillitsmenn</li><li>§ 6. Opplæring av tillitsvalgte</li><li>§ 7. Allmøter</li><li>§ 8. SVTU (Sivile vernepliktiges tillitsmannsutvalg)</li><li>§ 9. SAU (Samarbeidsutvalget)</li><li>§ 10. Redaktør for mannskapsavisen for sivile vernepliktige</li><li>§ 11. Ombudsmannen for sivile vernepliktige</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-09-10-1871" id="dokument"><h1>Forskrift om tillitsmenn for sivile vernepliktige</h1><article class="legalArticle" data-lovdata-URL="LTI/forskrift/2010-09-10-1871/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">Med <i>vernepliktige</i> forstås her sivile vernepliktige.</article><article class="legalP" id="paragraf-1-ledd-2">Med <i>tillitsmann</i> og <i>varatillitsmann</i> forstås her tillitsmann og varatillitsmann for sivile vernepliktige.</article><article class="legalP" id="paragraf-1-ledd-3">Med <i>velferdssekretæren</i> forstås her velferdssekretæren for sivile vernepliktige.</article><article class="legalP" id="paragraf-1-ledd-4">Med <i>allmøte</i> forstås her fellesmøte for alle sivile vernepliktige innenfor et geografisk område.</article><article class="legalP" id="paragraf-1-ledd-5">Med <i>SVTU</i> forstås her sivile vernepliktiges tillitsmannsutvalg.</article><article class="legalP" id="paragraf-1-ledd-6">Med <i>SAU</i> forstås her samarbeidsutvalget mellom tillitsvalgte for sivile vernepliktige, Siviltjenesten, Justis- og politidepartementet og velferdssekretæren.</article></article><article class="legalArticle" data-lovdata-URL="LTI/forskrift/2010-09-10-1871/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tillitsvalgte</span></h2><article class="legalP" id="paragraf-2-ledd-1">Tillitsvalgte for de vernepliktige velges av og blant de som til enhver tid tjenestegjør som vernepliktige.</article><article class="legalP" id="paragraf-2-ledd-2">Det velges en tillitsmann og første og andre varatillitsmann.</article></article><article class="legalArticle" data-lovdata-URL="LTI/forskrift/2010-09-10-1871/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Valg av tillitsmann og varatillitsmenn</span></h2><article class="legalP" id="paragraf-3-ledd-1">Valg av tillitsmann og varatillitsmenn organiseres av velferdssekretæren. Valgene finner sted ved siste allmøterunde før den sittende tillitsmannen fratrer.</article><article class="legalP" id="paragraf-3-ledd-2">Forut for hvert valg kan samtlige mannskap, innen en frist fastsatt av velferdssekretæren, sende inn forslag på kandidater. Kandidatene bør ha mer enn halvparten av tjenestetiden igjen.</article><article class="legalP" id="paragraf-3-ledd-3">Alle mannskap i tjeneste har stemmerett. Valgene skjer skriftlig og tillitsmann og varatillitsmenn velges ved simpelt flertall. Ved stemmelikhet foretas loddtrekning.</article><article class="legalP" id="paragraf-3-ledd-4">Velferdssekretæren godkjenner valgene.</article></article><article class="legalArticle" data-lovdata-URL="LTI/forskrift/2010-09-10-1871/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Funksjonstiden for tillitsmann og varatillitsmenn</span></h2><article class="legalP" id="paragraf-4-ledd-1">Tillitsmann og varatillitsmenn fungerer fra det tidspunktet de tiltrer vervet fram til dimittering fra tjeneste.</article><article class="legalP" id="paragraf-4-ledd-2">Hvis en tillitsmann ikke kan utføre sitt verv frem til dimittering trer varatillitsmann inn i vervet fram til nyvalg kan gjennomføres.</article><article class="legalP" id="paragraf-4-ledd-3">SVTU kan beslutte å erstatte en valgt tillitsmann med varatillitsmann før funksjonstiden utløper. Avgjørelsen krever 2/3 flertall.</article></article><article class="legalArticle" data-lovdata-URL="LTI/forskrift/2010-09-10-1871/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utførelse av vervet som tillitsmann og varatillitsmenn</span></h2><article class="legalP" id="paragraf-5-ledd-1">Tillitsmann avgis utelukkende for å utføre tillitsmannsarbeid. Nærmere arbeidsoppgaver framgår av egen instruks. Varatillitsmenn kan bli frabeordret helt eller delvis for å utføre oppgaver for velferdssekretær og redaktør.</article><article class="legalP" id="paragraf-5-ledd-2">Tillitsmann gis anledning til å besøke vernepliktige. Velferdssekretæren skal informeres i forkant av slike besøk.</article></article><article class="legalArticle" data-lovdata-URL="LTI/forskrift/2010-09-10-1871/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opplæring av tillitsvalgte</span></h2><article class="legalP" id="paragraf-6-ledd-1">Tillitsmann, varatillitsmenn og redaktør av mannskapsavisen for sivile vernepliktige skal snarest mulig gjennomgå et kurs for å dyktiggjøre dem i å utføre sine verv.</article></article><article class="legalArticle" data-lovdata-URL="LTI/forskrift/2010-09-10-1871/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Allmøter</span></h2><article class="legalP" id="paragraf-7-ledd-1">Velferdssekretæren avgjør hvor og når det skal avholdes allmøter.</article><article class="legalP" id="paragraf-7-ledd-2">Velferdssekretæren er ansvarlig for avviklingen av møtene. I samråd med tillitsmannen sørger han for møteinnkalling, leie av lokaler mv. Allmøtet skal ikke overstige en dags varighet, og skal i minst mulig grad gå ut over tjenesten for de vernepliktige.</article><article class="legalP" id="paragraf-7-ledd-3">Velferdssekretæren og tillitsmannen leder allmøtet. Møtet er åpent for alle vernepliktige i regionen.</article><article class="legalP" id="paragraf-7-ledd-4">Velferdssekretæren avgjør om det skal avholdes kombinert allmøte og velferdskveld.</article></article><article class="legalArticle" data-lovdata-URL="LTI/forskrift/2010-09-10-1871/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">SVTU (Sivile vernepliktiges tillitsmannsutvalg)</span></h2><article class="legalP" id="paragraf-8-ledd-1">SVTU består av tillitsmann, første varatillitsmann, andre varatillitsmann og redaktøren for mannskapsavisen.</article><article class="legalP" id="paragraf-8-ledd-2">Velferdssekretæren innkaller til møte og sender ut sakspapirer. Det skal gjennomføres minimum to møter i året, og for øvrig dersom SVTU, etter stemmegivning i samsvar med tredje ledd, bestemmer dette.</article><article class="legalP" id="paragraf-8-ledd-3">Tillitsmannen leder møtet og er ansvarlig for at referat blir skrevet. Sakene avgjøres med alminnelig flertall. Ved stemmelikhet har tillitsmannen dobbeltstemme.</article><article class="legalP" id="paragraf-8-ledd-4">SVTU behandler følgende saker:<ul class="defaultList"><li data-li-identifier="a." data-name="a."><article class="listArticle" id="paragraf-8-ledd-4-punkt-1"><article class="legalP" id="paragraf-8-ledd-4-punkt-1-ledd-1">Saker som generelt angår de vernepliktiges opplæring, kursvirksomhet og velferdsarbeid.</article></article></li><li data-li-identifier="b." data-name="b."><article class="listArticle" id="paragraf-8-ledd-4-punkt-2"><article class="legalP" id="paragraf-8-ledd-4-punkt-2-ledd-1">Saker vedrørende de vernepliktiges økonomiske og sosiale rettigheter.</article></article></li><li data-li-identifier="c." data-name="c."><article class="listArticle" id="paragraf-8-ledd-4-punkt-3"><article class="legalP" id="paragraf-8-ledd-4-punkt-3-ledd-1">Saker som angår utførelsen av tjenesten for de vernepliktige.</article></article></li><li data-li-identifier="d." data-name="d."><article class="listArticle" id="paragraf-8-ledd-4-punkt-4"><article class="legalP" id="paragraf-8-ledd-4-punkt-4-ledd-1">Forberedelse av saker som skal behandles i SAU, se § 9.</article></article></li><li data-li-identifier="e." data-name="e."><article class="listArticle" id="paragraf-8-ledd-4-punkt-5"><article class="legalP" id="paragraf-8-ledd-4-punkt-5-ledd-1">Valg av redaktør for mannskapsavisen, se § 10.</article></article></li></ul></article></article><article class="legalArticle" data-lovdata-URL="LTI/forskrift/2010-09-10-1871/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">SAU (Samarbeidsutvalget)</span></h2><article class="legalP" id="paragraf-9-ledd-1">SAU består av tillitsmannen, velferdssekretæren, direktøren for Siviltjenesten og representanter for Justis- og politidepartementet.</article><article class="legalP" id="paragraf-9-ledd-2">Velferdssekretæren innkaller til møtet, sender ut sakspapirer og skriver referat fra møtet. Det skal gjennomføres minimum ett møte i året, og for øvrig dersom en av representantene i Samarbeidsutvalget krever dette.</article><article class="legalP" id="paragraf-9-ledd-3">SAU behandler følgende saker:<ul class="defaultList"><li data-li-identifier="a." data-name="a."><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">Saker som generelt angår de vernepliktiges opplæring, kursvirksomhet og velferdsarbeid.</article></article></li><li data-li-identifier="b." data-name="b."><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">Saker vedrørende de vernepliktiges økonomiske og sosiale rettigheter.</article></article></li><li data-li-identifier="c." data-name="c."><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">Saker som angår utførelsen av tjenesten for de vernepliktige.</article></article></li></ul></article><article class="legalP" id="paragraf-9-ledd-4">Saker som vedrører enkeltpersoner og som ikke ansees å være av prinsipiell art eller av allmenn interesse, skal ikke tas opp til behandling i SAU. Slike saker skal legges fram for direktøren for Siviltjenesten.</article><article class="legalP" id="paragraf-9-ledd-5">Sakene skal forsøkes løst i møtet. Dersom representanter for Siviltjenesten eller Justis- og politidepartementet ikke kan imøtekomme de tillitsvalgtes ønsker og krav, skal standpunktet begrunnes.</article></article><article class="legalArticle" data-lovdata-URL="LTI/forskrift/2010-09-10-1871/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Redaktør for mannskapsavisen for sivile vernepliktige</span></h2><article class="legalP" id="paragraf-10-ledd-1">SVTU velger redaktør for mannskapsavisen for sivile vernepliktige.</article><article class="legalP" id="paragraf-10-ledd-2">SVTU kan beslutte å erstatte en lovlig valgt redaktør før funksjonstiden er ute. Avgjørelsen krever 2/3 flertall. Ved valg av ny redaktør i slike tilfeller fratrer avtroppende redaktør SVTU.</article></article><article class="legalArticle" data-lovdata-URL="LTI/forskrift/2010-09-10-1871/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ombudsmannen for sivile vernepliktige</span></h2><article class="legalP" id="paragraf-11-ledd-1">Saker som behandles i SAU uten at det er oppnådd enighet, kan bringes inn for Ombudsmannen for sivile vernepliktige.</article><article class="legalP" id="paragraf-11-ledd-2">Velferdssekretæren sørger for oversendelse av saker til Ombudsmannen. Siviltjenesten avgjør hva som skal gjelde inntil en sak er ferdigbehandlet hos Ombudsmannen.</article><article class="legalP" id="paragraf-11-ledd-3">Tillitsvalgt kan møte i Ombudsmannsnemnda for å orientere om saker av generell eller prinsipiell art, jf. § 4 i instruks for Ombudsmannsnemnda for sivile vernepliktige.</article><article class="legalP" id="paragraf-11-ledd-4">Disse bestemmelsene medfører ingen endringer i den enkelte vernepliktiges rett til å ta opp saker direkte overfor Ombudsmannen, jf. ovennevnte instruks.</article></article><article class="legalArticle" data-lovdata-URL="LTI/forskrift/2010-09-10-1871/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskriften trer i kraft straks. Fra denne forskriften samme dato oppheves forskrift 21. oktober 2006 nr. 1183 om tillitsmenn for sivile vernepliktige.</article></article></main></body></html>