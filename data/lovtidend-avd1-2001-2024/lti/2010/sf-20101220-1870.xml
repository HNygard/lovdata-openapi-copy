<!DOCTYPE html><html lang="no"><head><title>Forskrift for graden philosophiae doctor (ph.d.) ved Høgskolen i Buskerud</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-20-1870</dd><dt class="dokid">DokumentID</dt><dd class="dokid">LTI/forskrift/2010-12-20-1870</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2011 hefte 1 s 26</dd><dt class="dateInForce">I kraft fra</dt><dd class="dateInForce">2010-12-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li><li>lov/2005-04-01-15/§3-9</li></ul></dd><dt class="dateOfPublication">Kunngjort</dt><dd class="dateOfPublication">2011-01-14 14:50</dd><dt class="journalNumber">Journalnummer</dt><dd class="journalNumber">2011-0029</dd><dt class="titleShort">Korttittel</dt><dd class="titleShort">Forskrift om graden ph.d. ved HiBu</dd><dt class="title">Tittel</dt><dd class="title">Forskrift for graden philosophiae doctor (ph.d.) ved Høgskolen i Buskerud</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Buskerud 20. desember 2010 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3 og § 3-9.</dd><dt class="refid">RefID</dt><dd class="refid">forskrift/2010-12-20-1870</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (ph.d.) ved Høgskolen i Buskerud<ul class="tocSubUl"><li>Kapittel 1 – Formål og virkeområde<ul class="tocSubUl"><li>§ 1-1. Formål og virkeområde</li><li>§ 1-2. Målsetting</li><li>§ 1-3. Ansvar for doktorgradsutdanningen</li></ul></li><li>Kapittel 2 – Opptak<ul class="tocSubUl"><li>§ 2-1. Opptakskrav</li><li>§ 2-2. Søknaden</li><li>§ 2-3. Avgjørelse om opptak</li></ul></li><li>Kapittel 3 – Utdanningens innhold<ul class="tocSubUl"><li>§ 3-1. Doktorgradsutdanningens innhold</li><li>§ 3-2. Avtale</li><li>§ 3-3. Doktorgradsprogrammet</li><li>§ 3-4. Tilknytning til forskermiljø</li><li>§ 3-5. Utstyr</li><li>§ 3-6. Kvalitetssikring og rapportering</li></ul></li><li>Kapittel 4 – Avhandlingen<ul class="tocSubUl"><li>§ 4-1. Krav til avhandlingen</li><li>§ 4-2. Arbeider som ikke godtas</li><li>§ 4-3. Ny innlevering</li><li>§ 4-4. Offentlig tilgjengelighet</li><li>§ 4-5. Immaterielle rettigheter</li></ul></li><li>Kapittel 5 – Veiledning<ul class="tocSubUl"><li>§ 5-1. Veiledningens innhold</li><li>§ 5-2. Krav til veileder</li><li>§ 5-3. Veiledningsavtale</li><li>§ 5-4. Bytte av veileder</li></ul></li><li>Kapittel 6 – Avslutning før avtalt tid<ul class="tocSubUl"><li>§ 6-1. Frivillig avslutning</li><li>§ 6-2. Tvungen avslutning</li></ul></li><li>Kapittel 7 – Innlevering og bedømmelse<ul class="tocSubUl"><li>§ 7-1. Innlevering</li><li>§ 7-2. Bedømmelse</li><li>§ 7-3. Oppnevning av bedømmelseskomité</li><li>§ 7-4. Komiteens arbeid</li><li>§ 7-5. Frister</li><li>§ 7-6. Komiteens innstilling og behandling av innstillingen</li><li>§ 7-7. Prøveforelesning</li><li>§ 7-8. Forsvar av avhandlingen</li><li>§ 7-9. Kreering og utsteding av diplom/vitnemål</li></ul></li><li>Kapittel 8 – Klage<ul class="tocSubUl"><li>§ 8-1. Klage på opptak og søknadsbehandling</li><li>§ 8-2. Klage på godkjenning av opplæringsprogrammet</li><li>§ 8-3. Klage på avslag på søknad om bedømmelse eller underkjenning av avhandling, prøveforelesning eller forsvar</li></ul></li><li>Kapittel 9 – Generelle bestemmelser<ul class="tocSubUl"><li>§ 9-1. Ikrafttredelse</li><li>§ 9-2. Endring</li><li>§ 9-3. Utfyllende bestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-20-1870" id="dokument"><h1>Forskrift for graden philosophiae doctor (ph.d.) ved Høgskolen i Buskerud</h1><section class="section" data-name="kap1" id="kapittel-1" data-lovdata-URL="LTI/forskrift/2010-12-20-1870/KAPITTEL_1"><h2>Kapittel 1 – Formål og virkeområde</h2><article class="legalArticle" data-lovdata-URL="LTI/forskrift/2010-12-20-1870/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Formålet med denne forskriften er å regulere doktorgradsprogrammet for graden philosophiae doktor (ph.d.) ved Høgskolen i Buskerud, samt å sikre doktorandens rettigheter og plikter i forhold til Høgskolen, og omvendt.</article><article class="legalP" id="kapittel-1-paragraf-1-ledd-2">Forskriften gjelder doktorgradsutdanning som fører frem til graden philosophiae doktor (ph.d.) og gir regler om opptak, gjennomføring og avslutning av ph.d.-graden.</article></article><article class="legalArticle" data-lovdata-URL="LTI/forskrift/2010-12-20-1870/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Målsetting</span></h3><article class="legalP" id="kapittel-1-paragraf-2-ledd-1">Doktorgradsutdanningen skal kvalifisere for forskningsvirksomhet på et høyt faglig nivå, og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2010-12-20-1870/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Ansvar for doktorgradsutdanningen</span></h3><article class="legalP" id="kapittel-1-paragraf-3-ledd-1">Styret ved Høgskolen i Buskerud har det overordnede ansvar for doktorgradsutdanningen og gir selv regler for organiseringen.</article><article class="legalP" id="kapittel-1-paragraf-3-ledd-2">Hvert doktorgradsprogram skal ha et programstyre utnevnt av dekan. Programstyret har ansvaret for den faglige gjennomføringen av doktorgradsprogrammet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2010-12-20-1870/KAPITTEL_2"><h2>Kapittel 2 – Opptak</h2><article class="legalArticle" data-lovdata-URL="LTI/forskrift/2010-12-20-1870/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Opptakskrav</span></h3><article class="legalP" id="kapittel-2-paragraf-1-ledd-1">For å bli tatt opp på doktorgradsprogrammet må søkeren normalt ha en faglig relevant femårig mastergrad (3 + 2) eller tilsvarende utdanning godkjent som grunnlag for opptak til doktorgradsprogrammet av Høgskolen i Buskerud.</article><article class="legalP" id="kapittel-2-paragraf-1-ledd-2">Nærmere krav til opptaksgrunnlaget framgår av studieplanen for doktorgradsprogrammet. Høgskolen i Buskerud kan stille krav om at søkere gjennomgår særskilte kurs og/eller prøve før opptak.</article></article><article class="legalArticle" data-lovdata-URL="LTI/forskrift/2010-12-20-1870/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Søknaden</span></h3><article class="legalP" id="kapittel-2-paragraf-2-ledd-1">Søknaden om opptak skal inneholde:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">Beskrivelse av forskningsoppgaven</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">Fremdriftsplan for gjennomføring av utdanningen</article></article></li><li data-li-identifier="c." data-name="c."><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">Finansieringsplan</article></article></li><li data-li-identifier="d." data-name="d."><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">Redegjørelse for nødvendig infrastruktur</article></article></li><li data-li-identifier="e." data-name="e."><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">Redegjørelse for veiledningsbehov og forslag til veiledere</article></article></li><li data-li-identifier="f." data-name="f."><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">Eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="g." data-name="g."><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">Plan for faglig formidling</article></article></li><li data-li-identifier="h." data-name="h."><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1">Dokumentasjon av den utdanning som skal ligge til grunn for opptaket</article></article></li><li data-li-identifier="i." data-name="i."><article class="listArticle" id="kapittel-2-paragraf-2-ledd-1-punkt-9"><article class="legalP" id="kapittel-2-paragraf-2-ledd-1-punkt-9-ledd-1">Opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="kapittel-2-paragraf-2-ledd-2">Søknaden skrives på fastsatt søknadsskjema for doktorgradssøknader ved Høgskolen i Buskerud.</article><article class="legalP" id="kapittel-2-paragraf-2-ledd-3">Plan for doktorgradsutdanningen, herunder beskrivelsen av forskningsoppgaven, utarbeides i samarbeid med hovedveileder. Planen skal gjøre rede for tema, problemstillinger samt forslag til valg av teori og metode. Søker kan levere en foreløpig prosjektbeskrivelse, men det skal utarbeides en fullstendig prosjektbeskrivelse innen seks måneder etter opptak.</article></article><article class="legalArticle" data-lovdata-URL="LTI/forskrift/2010-12-20-1870/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Avgjørelse om opptak</span></h3><article class="legalP" id="kapittel-2-paragraf-3-ledd-1">Avgjørelse om opptak baseres på en samlet vurdering av søknaden. Opptaket foretas av programstyret for doktorgradsprogrammet ved den aktuelle avdeling ved Høgskolen i Buskerud.</article><article class="legalP" id="kapittel-2-paragraf-3-ledd-2">Programstyret for doktorgradsprogrammet kan fastsette kriterier for rangering mellom kvalifiserte søkere når antallet søkere overstiger opptakskapasiteten.</article><article class="legalP" id="kapittel-2-paragraf-3-ledd-3">Opptaket kan skje med forbehold om finansiering, opptakskapasitet, utarbeidelse av individuell opplæringsplan, tilleggsutdanning og immaterialrettslige avtaler.</article><article class="legalP" id="kapittel-2-paragraf-3-ledd-4">I opptaksvedtaket skal veileder(e) oppnevnes, ansvaret for løsningen av andre behov som er skissert i søknaden plasseres, og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker eller avklares spesielt.</article><article class="legalP" id="kapittel-2-paragraf-3-ledd-5">Opptak kan nektes dersom:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-5-punkt-1"><article class="legalP" id="kapittel-2-paragraf-3-ledd-5-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-5-punkt-2"><article class="legalP" id="kapittel-2-paragraf-3-ledd-5-punkt-2-ledd-1">de immaterialrettslige avtaler som er inngått, er så urimelige at Høgskolen i Buskerud ikke bør medvirke i prosjektet.</article></article></li></ul></article></article></section><section class="section" data-name="kap3" id="kapittel-3" data-lovdata-URL="LTI/forskrift/2010-12-20-1870/KAPITTEL_3"><h2>Kapittel 3 – Utdanningens innhold</h2><article class="legalArticle" data-lovdata-URL="LTI/forskrift/2010-12-20-1870/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Doktorgradsutdanningens innhold</span></h3><article class="legalP" id="kapittel-3-paragraf-1-ledd-1">Doktorgradsutdanningen består i hovedsak av aktivt forskningsarbeid under veiledning. Doktorgradsutdanningen ved Høgskolen i Buskerud omfatter:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-1-ledd-1-punkt-1"><article class="legalP" id="kapittel-3-paragraf-1-ledd-1-punkt-1-ledd-1">Gjennomføring av et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="b." data-name="b."><article class="listArticle" id="kapittel-3-paragraf-1-ledd-1-punkt-2"><article class="legalP" id="kapittel-3-paragraf-1-ledd-1-punkt-2-ledd-1">En godkjent opplæringsdel</article></article></li><li data-li-identifier="c." data-name="c."><article class="listArticle" id="kapittel-3-paragraf-1-ledd-1-punkt-3"><article class="legalP" id="kapittel-3-paragraf-1-ledd-1-punkt-3-ledd-1">Deltakelse i aktive forskermiljøer, nasjonalt og internasjonalt</article></article></li><li data-li-identifier="d." data-name="d."><article class="listArticle" id="kapittel-3-paragraf-1-ledd-1-punkt-4"><article class="legalP" id="kapittel-3-paragraf-1-ledd-1-punkt-4-ledd-1">Faglig formidling som er nært relatert til det pågående doktorgradsarbeid.</article></article></li></ul></article></article><article class="legalArticle" data-lovdata-URL="LTI/forskrift/2010-12-20-1870/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Avtale</span></h3><article class="legalP" id="kapittel-3-paragraf-2-ledd-1">Opptak formaliseres i form av skriftlig avtale for doktorgradsutdanningen.</article><article class="legalP" id="kapittel-3-paragraf-2-ledd-2">Avtalen inngås mellom doktorgradsstudent, veiledere(hovedveileder og medveileder) og Høgskolen i Buskerud, ved den aktuelle avdeling.</article><article class="legalP" id="kapittel-3-paragraf-2-ledd-3">Dersom doktorgradsstudenten er tilknyttet annen arbeidsplass skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradsstudenten deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid.</article><article class="legalP" id="kapittel-3-paragraf-2-ledd-4">Ved opptak til organisert doktorgradsprogram benyttes høyskolens standardiserte avtale som regulerer forholdet mellom doktorgradsstudenten og høyskolen (generell del A), avtale om faglig veiledning i doktorgradsprogrammet (del B) og avtale mellom ekstern institusjon og Høgskolen i Buskerud om gjennomføring av doktorgradsprogrammet(del C).</article></article><article class="legalArticle" data-lovdata-URL="LTI/forskrift/2010-12-20-1870/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Doktorgradsprogrammet</span></h3><article class="legalP" id="kapittel-3-paragraf-3-ledd-1">Forskerutdanningen skal være lagt opp slik at den skal kunne fullføres innenfor normert tidsramme. Avtaleperioden kan forlenges grunnet permisjoner som følger av doktorgradsstudentens rettighet som arbeidstaker.</article><article class="legalP" id="kapittel-3-paragraf-3-ledd-2">Høgskolen i Buskerud skal gi alle doktorgradsstudenter tilbud om opplæring på et høyt vitenskapelig nivå. Dersom høyskolen eller den avdeling som administrerer programmet ikke selv arrangerer hele opplæringsdelen, skal forholdene legges til rette for at doktorgradsstudenten får tilsvarende opplæring ved andre institusjoner/enheter som gir godkjent doktorgradsutdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="kapittel-3-paragraf-3-ledd-3">Opplæringsdelen skal inneholde emner tilsvarende minimum 30 studiepoeng, og skal blant annet omfatte opplæring i vitenskapsteori og forskningsetikk. Opplæringsdelen skal være gjennomført og godkjent før avhandlingen innleveres. Søknad om endringer i godkjent plan for opplæringsdelen skal utarbeides i samråd med hovedveileder og avgjøres av programstyret for doktorgradsprogrammet ved den aktuelle avdeling ved Høgskolen i Buskerud.</article><article class="legalP" id="kapittel-3-paragraf-3-ledd-4">Programstyret for doktorgradsprogrammet ved avdelingen kan gi fritak for deltakelse i deler av opplæringsdelen dersom tilsvarende krav er oppfylt ved en annen enhet eller institusjon som gir godkjent opplæring.</article></article><article class="legalArticle" data-lovdata-URL="LTI/forskrift/2010-12-20-1870/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Tilknytning til forskermiljø</span></h3><article class="legalP" id="kapittel-3-paragraf-4-ledd-1">Hovedveileder har i samråd med avdelingen hovedansvar for å legge til rette for at doktorgradsstudenten deltar regelmessig i et aktivt forskermiljø med seniorforskere og andre doktorgradsstudenter. For doktorgradsstudenter som har hovedtilknytning ved annen institusjon skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i at aktivt forskermiljø (jf. § 3-2).</article></article><article class="legalArticle" data-lovdata-URL="LTI/forskrift/2010-12-20-1870/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Utstyr</span></h3><article class="legalP" id="kapittel-3-paragraf-5-ledd-1">Doktorgradsstudenten skal ha til disposisjon nødvendig utstyr for gjennomføring av forskningsprosjektet. Avgjørelsen av hva som anses som nødvendig utstyr tas av avdelingen.</article><article class="legalP" id="kapittel-3-paragraf-5-ledd-2">For doktorgradsstudenter med ekstern finansiering og/eller arbeidsplass inngås det avtale mellom avdelingen og ekstern part i forbindelse med det enkelte forskningsprosjekt. Slik avtale skal foreligge på det tidspunkt opptaksvedtaket for den aktuelle doktorgradsstudenten fattes.</article></article><article class="legalArticle" data-lovdata-URL="LTI/forskrift/2010-12-20-1870/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Kvalitetssikring og rapportering</span></h3><article class="legalP" id="kapittel-3-paragraf-6-ledd-1">Høgskolen i Buskerud har et helhetlig system for kvalitetssikring av utdanning.</article><article class="legalP" id="kapittel-3-paragraf-6-ledd-2">Bestemmelser for kvalitetssikring av doktorgradsopplæringen inngår som en del av høyskolens kvalitetssystem.</article><article class="legalP" id="kapittel-3-paragraf-6-ledd-3">Systemet omfatter tiltak for å avdekke manglende progresjon i avhandlingsarbeidet og mangler ved veiledningen samt rutiner for å følge opp avdekkede mangler. I høyskolens rapporteringssyklus/-krav skal det inngå separat årlig rapportering fra doktorgradsstudent og veileder.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2010-12-20-1870/KAPITTEL_4"><h2>Kapittel 4 – Avhandlingen</h2><article class="legalArticle" data-lovdata-URL="LTI/forskrift/2010-12-20-1870/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til avhandlingen</span></h3><article class="legalP" id="kapittel-4-paragraf-1-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="kapittel-4-paragraf-1-ledd-2">Del av fellesarbeid godtas som avhandling i den grad doktorgradsstudentens selvstendige innsats kan identifiseres og dokumenteres.</article><article class="legalP" id="kapittel-4-paragraf-1-ledd-3">Sammenstillinger av flere, mindre arbeider godtas som avhandling i den grad doktorgradsstudentens selvstendige innsats kan identifiseres og dokumenteres.</article></article><article class="legalArticle" data-lovdata-URL="LTI/forskrift/2010-12-20-1870/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Arbeider som ikke godtas</span></h3><article class="legalP" id="kapittel-4-paragraf-2-ledd-1">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article></article><article class="legalArticle" data-lovdata-URL="LTI/forskrift/2010-12-20-1870/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Ny innlevering</span></h3><article class="legalP" id="kapittel-4-paragraf-3-ledd-1">En doktorgradsavhandling som tidligere er blitt underkjent ved Høgskolen i Buskerud, kan bedømmes i omarbeidet form tidligst seks måneder etter at høyskolen har fattet beslutning om å forkaste avhandlingen. Når en avhandling leveres på nytt, skal det opplyses om at den tidligere er refusert. Bedømmelse på nytt kan bare finne sted én gang.</article></article><article class="legalArticle" data-lovdata-URL="LTI/forskrift/2010-12-20-1870/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Offentlig tilgjengelighet</span></h3><article class="legalP" id="kapittel-4-paragraf-4-ledd-1">Avhandlingen skal være offentlig tilgjengelig senest to uker før disputasen holdes. Det kan ikke legges restriksjoner på offentliggjøring og publisering av en doktorgradsavhandling, med unntak for en på forhånd avtalt utsettelse av datoen for offentliggjøring/publisering. Slik utsettelse kan skje når forskerutdanningen delvis eller i sin helhet er finansiert av en ekstern part, for at den eksterne part skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktorgradsavhandlingen ikke skal kunne offentliggjøres eller publiseres.</article></article><article class="legalArticle" data-lovdata-URL="LTI/forskrift/2010-12-20-1870/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Immaterielle rettigheter</span></h3><article class="legalP" id="kapittel-4-paragraf-5-ledd-1">Kandidaten forbeholdes alle rettigheter etter lov om arbeidstakeroppfinnelser, lov om åndsverk og annen lovgivning. Høgskolen i Buskerud beholder imidlertid alle rettigheter til bruk av eventuelle resultater til forsking, undervisning og annet som faller inn under høyskolens primæroppgave, så fremt dette åpenbart ikke strider mot kandidatens rettigheter.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2010-12-20-1870/KAPITTEL_5"><h2>Kapittel 5 – Veiledning</h2><article class="legalArticle" data-lovdata-URL="LTI/forskrift/2010-12-20-1870/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Veiledningens innhold</span></h3><article class="legalP" id="kapittel-5-paragraf-1-ledd-1">Arbeidet med doktoravhandlingen skal foregå under individuell veiledning.</article><article class="legalP" id="kapittel-5-paragraf-1-ledd-2">Doktorgradsstudenten skal ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="kapittel-5-paragraf-1-ledd-3">Hovedveileder og doktorgradsstudent er sammen ansvarlig for rapportering til programstyret om kandidatens arbeid. Programstyret fastsetter rapporteringens hyppighet og innhold etter individuell vurdering.</article></article><article class="legalArticle" data-lovdata-URL="LTI/forskrift/2010-12-20-1870/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Krav til veileder</span></h3><article class="legalP" id="kapittel-5-paragraf-2-ledd-1">Minst en av veilederne skal være ansatt ved Høgskolen i Buskerud. Veileder skal ha doktorgrad eller tilsvarende kompetanse.</article><article class="legalP" id="kapittel-5-paragraf-2-ledd-2">Hvis doktorgradsstudenten har flere veiledere, skal det oppnevnes en hovedveileder med primært ansvar for den faglige oppfølging av doktoranden. Hovedveileder skal som hovedregel være ansatt ved Høgskolen i Buskerud.</article></article><article class="legalArticle" data-lovdata-URL="LTI/forskrift/2010-12-20-1870/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Veiledningsavtale</span></h3><article class="legalP" id="kapittel-5-paragraf-3-ledd-1">Det inngås mellom doktorgradsstudent, veileder og høyskolen en avtale om veiledningens tidsbruk og innhold, jf. § 3-2 om avtalens del B.</article></article><article class="legalArticle" data-lovdata-URL="LTI/forskrift/2010-12-20-1870/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Bytte av veileder</span></h3><article class="legalP" id="kapittel-5-paragraf-4-ledd-1">Dersom doktorgradsstudenten eller veileder ønsker å avslutte veilederforholdet, plikter Høgskolen i Buskerud å fremskaffe en ny veileder innen rimelig tid. Veileder fortsetter frem til ny veileder er utnevnt. Ønske om bytte fremstilles skriftlig for programstyret.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2010-12-20-1870/KAPITTEL_6"><h2>Kapittel 6 – Avslutning før avtalt tid</h2><article class="legalArticle" data-lovdata-URL="LTI/forskrift/2010-12-20-1870/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Frivillig avslutning</span></h3><article class="legalP" id="kapittel-6-paragraf-1-ledd-1">Doktorgradsstudenten og programstyret for doktorgradsprogrammet kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes.</article><article class="legalP" id="kapittel-6-paragraf-1-ledd-2">Ved frivillig avslutning som skyldes doktorgradsstudentens ønske om å skifte prosjekt eller overgang til annet program, skal doktorgradsstudenten søke nytt opptak på grunnlag av det nye prosjektet. Overgang til fri grad (dr.philos.) er å betrakte som frivillig avslutning.</article></article><article class="legalArticle" data-lovdata-URL="LTI/forskrift/2010-12-20-1870/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Tvungen avslutning</span></h3><article class="legalP" id="kapittel-6-paragraf-2-ledd-1">Dekan kan etter innstilling fra programstyret, beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis en eller flere av følgende forhold foreligger:<ul class="defaultList"><li data-li-identifier="a." data-name="a."><article class="listArticle" id="kapittel-6-paragraf-2-ledd-1-punkt-1"><article class="legalP" id="kapittel-6-paragraf-2-ledd-1-punkt-1-ledd-1">Gjentatte og vesentlige brudd fra doktorgradsstudentens side på informasjonsoppfølgings- eller rapporteringsplikt.</article></article></li><li data-li-identifier="b." data-name="b."><article class="listArticle" id="kapittel-6-paragraf-2-ledd-1-punkt-2"><article class="legalP" id="kapittel-6-paragraf-2-ledd-1-punkt-2-ledd-1">Vesentlig forsinkelse i fremdriften av forskningsprosjektet av en slik art at det skaper begrunnet tvil om doktorgradsstudenten vil kunne fullføre prosjektet innenfor avtalt tid. For å danne grunnlag for tvungen avslutning må den vesentlige forsinkelsen skyldes forhold som doktorgradsstudenten selv har herredømme over.</article></article></li><li data-li-identifier="c." data-name="c."><article class="listArticle" id="kapittel-6-paragraf-2-ledd-1-punkt-3"><article class="legalP" id="kapittel-6-paragraf-2-ledd-1-punkt-3-ledd-1">Vesentlig forsinkelse i gjennomføringen av opplæringsdelen, grunnet forhold som doktorgradsstudenten selv har herredømme over.</article></article></li><li data-li-identifier="d." data-name="d."><article class="listArticle" id="kapittel-6-paragraf-2-ledd-1-punkt-4"><article class="legalP" id="kapittel-6-paragraf-2-ledd-1-punkt-4-ledd-1">Brudd på de forskningsetiske retningslinjer som gjelder for fagområdet.</article></article></li><li data-li-identifier="e." data-name="e."><article class="listArticle" id="kapittel-6-paragraf-2-ledd-1-punkt-5"><article class="legalP" id="kapittel-6-paragraf-2-ledd-1-punkt-5-ledd-1">Opptreden fra en doktorgradsstudent som bryter med tillit som må foreligge mellom Høgskolen i Buskerud og doktorgradsstudent under gjennomføringen, herunder straffbare forhold knyttet til gjennomføringen av doktorgradsutdanningen.</article></article></li></ul></article><article class="legalP" id="kapittel-6-paragraf-2-ledd-2">Dersom doktorgradsstudenten er tilsatt, kan avtalen kun avsluttes dersom de gjeldende vilkårene i tjenestemannsloven er oppfylt.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2010-12-20-1870/KAPITTEL_7"><h2>Kapittel 7 – Innlevering og bedømmelse</h2><article class="legalArticle" data-lovdata-URL="LTI/forskrift/2010-12-20-1870/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Innlevering</span></h3><article class="legalP" id="kapittel-7-paragraf-1-ledd-1">Søknad om å få avhandlingen bedømt rettes til ansvarlig avdeling. Med søknaden skal det følge det antall eksemplarer av avhandlingen som er bestemt av avdelingen. Sammen med søknaden skal det foreligge dokumentasjon for at opplæringsdelen er fullført og godkjent. Dersom avhandlingen godkjennes til disputas, leveres ytterligere antall eksemplarer som kreves i henhold til doktorgradsprogrammet.</article><article class="legalP" id="kapittel-7-paragraf-1-ledd-2">Avhandlingen leveres i standardisert format og i den form som er fastsatt i studieplanen for doktorgradsprogrammet.</article><article class="legalP" id="kapittel-7-paragraf-1-ledd-3">Et arbeid eller deler av et arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article></article><article class="legalArticle" data-lovdata-URL="LTI/forskrift/2010-12-20-1870/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Bedømmelse</span></h3><article class="legalP" id="kapittel-7-paragraf-2-ledd-1">Doktorgraden tildeles på grunnlag av:<ul class="defaultList"><li data-li-identifier="a." data-name="a."><article class="listArticle" id="kapittel-7-paragraf-2-ledd-1-punkt-1"><article class="legalP" id="kapittel-7-paragraf-2-ledd-1-punkt-1-ledd-1">Godkjent vitenskapelig avhandling og et tilfredsstillende forsvar i en offentlig disputas.</article></article></li><li data-li-identifier="b." data-name="b."><article class="listArticle" id="kapittel-7-paragraf-2-ledd-1-punkt-2"><article class="legalP" id="kapittel-7-paragraf-2-ledd-1-punkt-2-ledd-1">Godkjent gjennomføring av opplæringsprogrammet, evt. annen godkjent faglig skolering eller kompetanse</article></article></li><li data-li-identifier="c." data-name="c."><article class="listArticle" id="kapittel-7-paragraf-2-ledd-1-punkt-3"><article class="legalP" id="kapittel-7-paragraf-2-ledd-1-punkt-3-ledd-1">Godkjent prøveforelesning over oppgitt emne.</article></article></li></ul></article></article><article class="legalArticle" data-lovdata-URL="LTI/forskrift/2010-12-20-1870/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-7-paragraf-3-ledd-1">Til å bedømme avhandlingen oppnevner programstyret for doktorgradsprogrammet en sakkyndig bedømmelseskomité på minst tre medlemmer. Komiteen skal settes sammen slik at:<ul class="defaultList"><li data-li-identifier="a." data-name="a."><article class="listArticle" id="kapittel-7-paragraf-3-ledd-1-punkt-1"><article class="legalP" id="kapittel-7-paragraf-3-ledd-1-punkt-1-ledd-1">begge kjønn, såfremt mulig, er representert</article></article></li><li data-li-identifier="b." data-name="b."><article class="listArticle" id="kapittel-7-paragraf-3-ledd-1-punkt-2"><article class="legalP" id="kapittel-7-paragraf-3-ledd-1-punkt-2-ledd-1">kun ett medlem er tilknyttet Høgskolen i Buskerud</article></article></li><li data-li-identifier="c." data-name="c."><article class="listArticle" id="kapittel-7-paragraf-3-ledd-1-punkt-3"><article class="legalP" id="kapittel-7-paragraf-3-ledd-1-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="d." data-name="d."><article class="listArticle" id="kapittel-7-paragraf-3-ledd-1-punkt-4"><article class="legalP" id="kapittel-7-paragraf-3-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="kapittel-7-paragraf-3-ledd-2">Avdelingen/fagmiljøet foreslår bedømmelseskomité. Forslaget skal begrunnes og bør vise til hvordan komiteen samlet sett dekker avhandlingens fagfelt.</article><article class="legalP" id="kapittel-7-paragraf-3-ledd-3">Programstyret utpeker en leder blant komiteens medlemmer eller i tillegg til komiteens medlemmer. Oppnevnt veileder kan ikke være medlem av bedømmelseskomiteen eller lede den.</article><article class="legalP" id="kapittel-7-paragraf-3-ledd-4">Doktorgradsstudenten underrettes om komiteens sammensetning.</article></article><article class="legalArticle" data-lovdata-URL="LTI/forskrift/2010-12-20-1870/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Komiteens arbeid</span></h3><article class="legalP" id="kapittel-7-paragraf-4-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradsstudenten kan likevel rette formelle feil i avhandlingen ved innlevering. Det må i tilfelle innleveres en oversikt over rettingene senest en måned før disputasen. Uten hensyn til det foregående kan institusjonen tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lengre enn 6 måneder. Hvis avhandlingen ikke godkjennes, kan ny innlevering først finne sted etter seks måneder (jf. § 4-3).</article><article class="legalP" id="kapittel-7-paragraf-4-ledd-2">Veileder kan innkalles til møter i bedømmelseskomiteen for å gjøre rede for veiledningen og arbeidet med avhandlingen. Komiteen kan kreve doktorgradsstudentens grunnlagsmateriale og utfyllende eller oppklarende tilleggsinformasjon fremlagt.</article><article class="legalP" id="kapittel-7-paragraf-4-ledd-3">Komiteen avgir innstilling om hvorvidt arbeidet er verdig til å forsvares for doktorgraden. Innstilling og eventuelle dissenser skal begrunnes.</article><article class="legalP" id="kapittel-7-paragraf-4-ledd-4">Bedømmelseskomiteens innstilling forelegges doktorgradsstudenten, som gis frist på 14 dager til å fremme skriftlige merknader til innstillingen. Hvis doktorgradsstudenten ikke ønsker å fremme skriftlige merknader, underrettes komiteen snarest om dette.</article></article><article class="legalArticle" data-lovdata-URL="LTI/forskrift/2010-12-20-1870/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Frister</span></h3><article class="legalP" id="kapittel-7-paragraf-5-ledd-1">Komiteens innstilling skal foreligge innen tre måneder etter at avhandlingen er mottatt av komiteen, med mindre Høgskolen i Buskerud har bestemt noe annet. Tillater komiteen omarbeiding av avhandlingen, løper ny frist fra den datoen avhandlingen leveres på nytt.</article></article><article class="legalArticle" data-lovdata-URL="LTI/forskrift/2010-12-20-1870/§7-6" data-name="§7-6" id="kapittel-7-paragraf-6"><h3 class="legalArticleHeader"><span class="legalArticleValue">§ 7-6</span>. <span class="legalArticleTitle">Komiteens innstilling og behandling av innstillingen</span></h3><article class="legalP" id="kapittel-7-paragraf-6-ledd-1">En enstemmig komitéinnstilling skal tas til følge, såfremt et flertall av programstyret stemmer for dette. Dersom et flertall finner at det – til tross for en enstemmig komiteinnstilling – foreligger begrunnet tvil om en avhandling bør godkjennes, skal programstyret søke nærmere avklaring fra bedømmelseskomiteen eller oppnevne to nye sakkyndige som avgir individuelle uttalelser om avhandlingen. Doktorgradsstudentens merknader vedlegges. Etter dette fatter dekan vedtak i saken på grunnlag av programstyrets innstilling, doktorgradsstudentens merknader og de innhentede uttalelsene.</article><article class="legalP" id="kapittel-7-paragraf-6-ledd-2">Dersom det foreligger dissens i komiteen, skal programstyret søke nærmere avklaring fra bedømmelseskomiteen eller oppnevne to nye sakkyndige som avgir individuelle uttalelser om avhandlingen. Doktorgradsstudentens merknader vedlegges. Etter dette fatter dekan vedtak i saken på grunnlag av programstyrets innstilling, doktorgradsstudentens merknader og de innhentede uttalelser.</article></article><article class="legalArticle" data-lovdata-URL="LTI/forskrift/2010-12-20-1870/§7-7" data-name="§7-7" id="kapittel-7-paragraf-7"><h3 class="legalArticleHeader"><span class="legalArticleValue">§ 7-7</span>. <span class="legalArticleTitle">Prøveforelesning</span></h3><article class="legalP" id="kapittel-7-paragraf-7-ledd-1">Prøveforelesning skal være over oppgitt emne. Emne for prøveforelesning over oppgitt emne fastsettes av bedømmelseskomiteen og kunngjøres for kandidaten 10 virkedager før forelesningen.</article><article class="legalP" id="kapittel-7-paragraf-7-ledd-2">Prøveforelesningen skal holdes etter at avhandlingen er innlevert, men før disputasen, og skal godkjennes av bedømmelseskomiteen.</article></article><article class="legalArticle" data-lovdata-URL="LTI/forskrift/2010-12-20-1870/§7-8" data-name="§7-8" id="kapittel-7-paragraf-8"><h3 class="legalArticleHeader"><span class="legalArticleValue">§ 7-8</span>. <span class="legalArticleTitle">Forsvar av avhandlingen</span></h3><article class="legalP" id="kapittel-7-paragraf-8-ledd-1">Når prøveforelesningen er avholdt og godkjent, skal kandidaten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="kapittel-7-paragraf-8-ledd-2">Disputasen skjer på avhandlingsspråket eller norsk med mindre Høgskolen i Buskerud godkjenner noe annet.</article><article class="legalP" id="kapittel-7-paragraf-8-ledd-3">Det skal normalt være to opponenter. De to opponentene skal være medlemmer av bedømmelseskomiteen.</article><article class="legalP" id="kapittel-7-paragraf-8-ledd-4">Disputasen ledes av doktorgradsprogrammets faglige leder eller den denne bemyndiger. Den som leder disputasen, gjør kort rede for innleveringen og bedømmelsen av avhandlingen og for prøveforelesningen. Deretter gjør kandidaten rede for hensikten med og resultatet av den vitenskapelige undersøkelsen. Førsteopponent innleder diskusjonen, og annen opponent avslutter disputasen. Høgskolen i Buskerud kan likevel fastsette en annen rekkefølge og oppgavefordeling mellom kandidaten og førsteopponenten. Øvrige tilstedeværende som ønsker å opponere ex auditorio, må under disputasen gi melding om dette til disputasens leder innen det tidspunkt som denne fastsetter.</article><article class="legalP" id="kapittel-7-paragraf-8-ledd-5">Etter disputasen sender bedømmelseskomiteen innberetning til programstyret der den gjør rede for hvordan den har vurdert forsvaret av avhandlingen.</article><article class="legalP" id="kapittel-7-paragraf-8-ledd-6">Innberetningen skal konkludere med om disputasen er godkjent/ikke godkjent. Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom kan tildeles.</article></article><article class="legalArticle" data-lovdata-URL="LTI/forskrift/2010-12-20-1870/§7-9" data-name="§7-9" id="kapittel-7-paragraf-9"><h3 class="legalArticleHeader"><span class="legalArticleValue">§ 7-9</span>. <span class="legalArticleTitle">Kreering og utsteding av diplom/vitnemål</span></h3><article class="legalP" id="kapittel-7-paragraf-9-ledd-1">Når Høgskolen i Buskerud har godkjent opplæring, avhandling, prøveforelesning og disputas, kreeres doktoranden til Philosophiae Doctor av høyskolens styre. Diplom og vitnemål utferdiges av Høgskolen i Buskerud. Høyskolen fastlegger hvilke opplysninger som skal inngå i vitnemålet. Avhandlingens tittel skal inngå i diplomet/vitnemålet. I vitnemålet skal det også gis opplysninger om det faglige opplæringsprogram doktoranden har deltatt i.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2010-12-20-1870/KAPITTEL_8"><h2>Kapittel 8 – Klage</h2><article class="legalArticle" data-lovdata-URL="LTI/forskrift/2010-12-20-1870/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Klage på opptak og søknadsbehandling</span></h3><article class="legalP" id="kapittel-8-paragraf-1-ledd-1">Avslag på søknad om opptak etter § 2-3 kan påklages etter reglene i forvaltningslovens § 28 flg. Grunngitt klage sendes til Høgskolen i Buskerud. Blir avslaget opprettholdt, sendes klagen til høyskolens klagenemnd for avgjørelse.</article></article><article class="legalArticle" data-lovdata-URL="LTI/forskrift/2010-12-20-1870/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Klage på godkjenning av opplæringsprogrammet</span></h3><article class="legalP" id="kapittel-8-paragraf-2-ledd-1">Ved klage over sensur ved særskilt eksamen eller prøver, gjelder § 5-3 i lov om universiteter og høyskoler.</article></article><article class="legalArticle" data-lovdata-URL="LTI/forskrift/2010-12-20-1870/§8-3" data-name="§8-3" id="kapittel-8-paragraf-3"><h3 class="legalArticleHeader"><span class="legalArticleValue">§ 8-3</span>. <span class="legalArticleTitle">Klage på avslag på søknad om bedømmelse eller underkjenning av avhandling, prøveforelesning eller forsvar</span></h3><article class="legalP" id="kapittel-8-paragraf-3-ledd-1">Underkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage rettes til dekan ved den av høyskolens avdelinger hvor doktorgradsstudenten er tatt opp. Dekan kan oppheve eller endre vedtaket hvis han/hun finner klagen begrunnet. Hvis dekan ikke tar klagen til følge, sendes klagen til høyskolens klagenemnd for avgjørelse. Klageinstansen kan prøve alle sider ved det påklagede vedtak.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2010-12-20-1870/KAPITTEL_9"><h2>Kapittel 9 – Generelle bestemmelser</h2><article class="legalArticle" data-lovdata-URL="LTI/forskrift/2010-12-20-1870/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Ikrafttredelse</span></h3><article class="legalP" id="kapittel-9-paragraf-1-ledd-1">Forskriften trer i kraft når vedtatt i Høgskolen i Buskeruds styre.</article></article><article class="legalArticle" data-lovdata-URL="LTI/forskrift/2010-12-20-1870/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Endring</span></h3><article class="legalP" id="kapittel-9-paragraf-2-ledd-1">Forskriften kan kun endres ved vedtak i Høgskolen i Buskeruds styre. Ingen endring til ugunst for kandidaten kan gis tilbakevirkende kraft.</article></article><article class="legalArticle" data-lovdata-URL="LTI/forskrift/2010-12-20-1870/§9-3" data-name="§9-3" id="kapittel-9-paragraf-3"><h3 class="legalArticleHeader"><span class="legalArticleValue">§ 9-3</span>. <span class="legalArticleTitle">Utfyllende bestemmelser</span></h3><article class="legalP" id="kapittel-9-paragraf-3-ledd-1">Styret for Høgskolen i Buskerud kan fastsette utfyllende bestemmelser til denne forskrift.</article></article></section></main></body></html>