<!DOCTYPE html><html lang="no"><head><title>Forskrift om gjennomføring av Europaparlaments- og rådsforordning (EF) nr. 1371/2007 av 23. oktober 2007 om jernbanepassasjerers rettigheter og forpliktelser (jernbanepassasjerrettighetsforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-09-03-1241</dd><dt class="dokid">DokumentID</dt><dd class="dokid">LTI/forskrift/2010-09-03-1241</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 11 s 1954</dd><dt class="dateInForce">I kraft fra</dt><dd class="dateInForce">2010-09-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-100/§7c</li><li>lov/1993-06-11-100/§11</li><li>lov/1993-06-11-100/§16</li><li>forskrift/1997-04-04-275</li><li>forskrift/2009-06-19-688</li><li>lov/1977-06-10-73/§2</li><li>lov/2004-12-10-82/§2</li></ul></dd><dt class="dateOfPublication">Kunngjort</dt><dd class="dateOfPublication">2010-09-07 15:40</dd><dt class="journalNumber">Journalnummer</dt><dd class="journalNumber">2010-0820</dd><dt class="titleShort">Korttittel</dt><dd class="titleShort">Jernbanepassasjerrettighetsforskriften</dd><dt class="title">Tittel</dt><dd class="title">Forskrift om gjennomføring av Europaparlaments- og rådsforordning (EF) nr. 1371/2007 av 23. oktober 2007 om jernbanepassasjerers rettigheter og forpliktelser (jernbanepassasjerrettighetsforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Samferdselsdepartementet 3. september 2010 med hjemmel i lov 11. juni 1993 nr. 100 om anlegg og drift av jernbane, herunder sporvei, tunnelbane og forstadsbane m.m. (jernbaneloven) § 7c, § 11 og § 16, jf. delegeringsvedtak 4. april 1997 nr. 275 og delegeringsvedtak 19. juni 2009 nr. 688, lov 10. juni 1977 nr. 73 om jernbaneansvar (jernbaneansvarsloven) § 2, og lov 10. desember 2004 nr. 82 om Overenskomst om internasjonal jernbanetrafikk (COTIF-loven) § 2 bokstav a. <br /> <strong>EØS-henvisninger:</strong> EØS-avtalen vedlegg XIII nr. 42h (forordning (EF) nr. 1371/2007).</dd><dt class="refid">RefID</dt><dd class="refid">forskrift/2010-09-03-1241</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av Europaparlaments- og rådsforordning (EF) nr. 1371/2007 av 23. oktober 2007 om jernbanepassasjerers rettigheter og forpliktelser (jernbanepassasjerrettighetsforskriften)<ul class="tocSubUl"><li>§ 1. Gjennomføring av forordning (EF) nr. 1371/2007 i norsk rett</li><li>§ 2. Virkeområde mv.</li><li>§ 3. Unntak</li><li>§ 4. Bevegelseshemmedes mfl. organisasjoners medvirkning</li><li>§ 5. Håndhevelse</li><li>§ 6. Klage</li><li>§ 7. Klagefrist</li><li>§ 8. Saksbehandlingsregler</li><li>§ 9. Avvisning av klage</li><li>§ 10. Gjenopptagelse</li><li>§ 11. Sanksjoner</li><li>§ 12. Ikrafttredelse</li><li>Vedlegg: Forordning (EF) nr. 1371/2007 i norsk uoffisiell oversettelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-09-03-1241" id="dokument"><h1>Forskrift om gjennomføring av Europaparlaments- og rådsforordning (EF) nr. 1371/2007 av 23. oktober 2007 om jernbanepassasjerers rettigheter og forpliktelser (jernbanepassasjerrettighetsforskriften)</h1><article class="legalArticle" data-lovdata-URL="LTI/forskrift/2010-09-03-1241/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gjennomføring av forordning (EF) nr. 1371/2007 i norsk rett</span></h2><article class="legalP" id="paragraf-1-ledd-1">EØS-avtalen vedlegg XIII nr. 42h (forordning (EF) nr. 1371/2007) om jernbanepassasjerers rettigheter og forpliktelser gjelder som forskrift med de tilpasninger som følger av vedlegg XIII, protokoll 1 til avtalen og avtalen for øvrig.</article></article><article class="legalArticle" data-lovdata-URL="LTI/forskrift/2010-09-03-1241/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde mv.</span></h2><article class="legalP" id="paragraf-2-ledd-1">Forskriften gjelder for jernbanereiser og jernbanetjenester på det nasjonale jernbanenettet.</article><article class="legalP" id="paragraf-2-ledd-2">Forskriften er ikke til hinder for at jernbaneforetak kan tilby passasjerer kontraktsmessige vilkår som er mer gunstige enn de som er fastsatt i denne forskriften.</article></article><article class="legalArticle" data-lovdata-URL="LTI/forskrift/2010-09-03-1241/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntak</span></h2><article class="legalP" id="paragraf-3-ledd-1">Forskriften gjelder ikke for jernbaneforetak som ikke har lisens etter direktiv 95/18/EF.</article></article><article class="legalArticle" data-lovdata-URL="LTI/forskrift/2010-09-03-1241/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bevegelseshemmedes mfl. organisasjoners medvirkning</span></h2><article class="legalP" id="paragraf-4-ledd-1">Jernbaneverket skal ta initiativ til at det nedsettes en gruppe i samsvar med forordningens artikkel 19, pkt. 1.</article></article><article class="legalArticle" data-lovdata-URL="LTI/forskrift/2010-09-03-1241/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Håndhevelse</span></h2><article class="legalP" id="paragraf-5-ledd-1">Statens jernbanetilsyn håndhever denne forskrift i henhold til forordningen artikkel 30 punkt 1.</article></article><article class="legalArticle" data-lovdata-URL="LTI/forskrift/2010-09-03-1241/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h2><article class="legalP" id="paragraf-6-ledd-1">Passasjerer kan fremsette en klage om påstått overtredelse av denne forskrift til Statens jernbanetilsyn i henhold til forordningen artikkel 30 punkt 2. Klage skal fremsettes skriftlig.</article><article class="legalP" id="paragraf-6-ledd-2">Før en slik klage kan fremsettes skal klagen ha vært behandlet av berørte jernbaneforetak i samsvar med forordningens artikkel 27, om krav til jernbaneforetakene om etablering av klageordning. Dersom klageren ikke mottar endelig skriftlig svar fra jernbaneforetaket innen tre måneder fra klagen er mottatt, kan klageren bringe klagen inn for Statens jernbanetilsyn.</article><article class="legalP" id="paragraf-6-ledd-3">Statens jernbanetilsyns avgjørelse på klagen etter første ledd er rådgivende og kan ikke påklages. Det samme gjelder også i de tilfeller Statens jernbanetilsyn avviser klagen etter § 9.</article></article><article class="legalArticle" data-lovdata-URL="LTI/forskrift/2010-09-03-1241/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klagefrist</span></h2><article class="legalP" id="paragraf-7-ledd-1">Klager som skal behandles av Statens jernbanetilsyn må sendes inn senest fire uker etter at klageren har mottatt endelig svar fra jernbaneforetaket. Om fristen har løpt ut kan Statens jernbanetilsyn ta saken under behandling dersom det foreligger særlige grunner.</article></article><article class="legalArticle" data-lovdata-URL="LTI/forskrift/2010-09-03-1241/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandlingsregler</span></h2><article class="legalP" id="paragraf-8-ledd-1">Statens jernbanetilsyn kan innhente ytterligere opplysninger i saken før avgjørelse treffes.</article><article class="legalP" id="paragraf-8-ledd-2">Dersom partene ikke benytter seg av retten til å uttale seg, kan Statens jernbanetilsyn likevel treffe avgjørelse på grunnlag av de opplysninger som tidligere har fremkommet i saken.</article><article class="legalP" id="paragraf-8-ledd-3">Statens jernbanetilsyns avgjørelse skal være skriftlig og begrunnet.</article><article class="legalP" id="paragraf-8-ledd-4">For øvrig gjelder forvaltningslovens regler så langt det passer.</article></article><article class="legalArticle" data-lovdata-URL="LTI/forskrift/2010-09-03-1241/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avvisning av klage</span></h2><article class="legalP" id="paragraf-9-ledd-1">Statens jernbanetilsyn kan avvise en klage dersom<ul class="defaultList"><li data-li-identifier="a)" data-name="a)"><article class="listArticle" id="paragraf-9-ledd-1-punkt-1"><article class="legalP" id="paragraf-9-ledd-1-punkt-1-ledd-1">saken åpenbart faller utenfor Statens jernbanetilsyns kompetanse,</article></article></li><li data-li-identifier="b)" data-name="b)"><article class="listArticle" id="paragraf-9-ledd-1-punkt-2"><article class="legalP" id="paragraf-9-ledd-1-punkt-2-ledd-1">hele eller deler av klagen hører mest naturlig inn under et annet klageorgan,</article></article></li><li data-li-identifier="c)" data-name="c)"><article class="listArticle" id="paragraf-9-ledd-1-punkt-3"><article class="legalP" id="paragraf-9-ledd-1-punkt-3-ledd-1">klagen åpenbart ikke kan tas til følge,</article></article></li><li data-li-identifier="d)" data-name="d)"><article class="listArticle" id="paragraf-9-ledd-1-punkt-4"><article class="legalP" id="paragraf-9-ledd-1-punkt-4-ledd-1">saken er til behandling ved de alminnelige domstolene eller endelig avgjort ved dom eller rettsforlik, eller</article></article></li><li data-li-identifier="e)" data-name="e)"><article class="listArticle" id="paragraf-9-ledd-1-punkt-5"><article class="legalP" id="paragraf-9-ledd-1-punkt-5-ledd-1">saken har tidligere vært behandlet av Statens jernbanetilsyn.</article></article></li></ul></article></article><article class="legalArticle" data-lovdata-URL="LTI/forskrift/2010-09-03-1241/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Gjenopptagelse</span></h2><article class="legalP" id="paragraf-10-ledd-1">En avsluttet sak kan gjenopptas dersom en av partene fremlegger nye opplysninger som Statens jernbanetilsyn antar ville hatt betydning for utfallet av den tidligere behandlingen dersom de hadde vært kjent.</article></article><article class="legalArticle" data-lovdata-URL="LTI/forskrift/2010-09-03-1241/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sanksjoner</span></h2><article class="legalP" id="paragraf-11-ledd-1">Overtredelse av forskriften sanksjoneres etter jernbaneloven § 13, jf. § 11, og § 22 første ledd.</article></article><article class="legalArticle" data-lovdata-URL="LTI/forskrift/2010-09-03-1241/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft straks.</article></article><section class="section" id="kapittel-1" data-lovdata-URL="LTI/forskrift/2010-09-03-1241/KAPITTEL_1"><h2>Vedlegg: Forordning (EF) nr. 1371/2007 i norsk uoffisiell oversettelse</h2><article class="legalP" id="kapittel-1-ledd-1">For å lese vedlegget i pdf se her: (pdf)</article></section></main></body></html>