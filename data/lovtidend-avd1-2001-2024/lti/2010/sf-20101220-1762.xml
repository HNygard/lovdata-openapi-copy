<!DOCTYPE html><html lang="no"><head><title>Forskrift om kommunenes beregning og innkreving av anløpsavgift</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-20-1762</dd><dt class="dokid">DokumentID</dt><dd class="dokid">LTI/forskrift/2010-12-20-1762</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2603</dd><dt class="dateInForce">I kraft fra</dt><dd class="dateInForce">2012-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-04-17-19/§8</li><li>lov/2009-04-17-19/§25</li><li>lov/2009-04-17-19/§52</li></ul></dd><dt class="dateOfPublication">Kunngjort</dt><dd class="dateOfPublication">2010-12-28 15:20</dd><dt class="journalNumber">Journalnummer</dt><dd class="journalNumber">2010-1236</dd><dt class="titleShort">Korttittel</dt><dd class="titleShort">Forskrift om anløpsavgift</dd><dt class="title">Tittel</dt><dd class="title">Forskrift om kommunenes beregning og innkreving av anløpsavgift</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 20. desember 2010 med hjemmel i lov 17. april 2009 nr. 19 om havner og farvann § 8, § 25 og § 52.</dd><dt class="refid">RefID</dt><dd class="refid">forskrift/2010-12-20-1762</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kommunenes beregning og innkreving av anløpsavgift<ul class="tocSubUl"><li>§ 1. (virkeområde)</li><li>§ 2. (avgiftsplikt)</li><li>§ 3. (kostnader som dekkes av anløpsavgiften)</li><li>§ 4. (beregning av anløpsavgift)</li><li>§ 5. (rabattordninger)</li><li>§ 6. (innføring og endring)</li><li>§ 7. (etterkalkulasjon)</li><li>§ 8. (tilsyn)</li><li>§ 9. (forvaltningstiltak)</li><li>§ 10. (innkreving av anløpsavgift)</li><li>§ 11. (betalingsplikt)</li><li>§ 12. (klage)</li><li>§ 13. (ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-20-1762" id="dokument"><h1>Forskrift om kommunenes beregning og innkreving av anløpsavgift</h1><article class="legalArticle" data-lovdata-URL="LTI/forskrift/2010-12-20-1762/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h2><article class="legalP" id="paragraf-1-ledd-1">Forskriften gjelder for de kommuner som beregner og innkrever anløpsavgift med hjemmel i lov 17. april 2009 nr. 19 om havner og farvann (havne- og farvannsloven) § 25. Forskriften regulerer beregning og innkreving av slik anløpsavgift.</article></article><article class="legalArticle" data-lovdata-URL="LTI/forskrift/2010-12-20-1762/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(avgiftsplikt)</span></h2><article class="legalP" id="paragraf-2-ledd-1">Kommunen kan i forskrift bestemme at fartøy som anløper havn i kommunen skal betale anløpsavgift til kommunen, jf. havne- og farvannsloven § 25. Anløpsavgiften skal ilegges per anløp. Med et anløp menes en inn- og utseiling. Ved flere anløp til havn i kommunen i løpet av samme døgn, ilegges avgift kun en gang.</article><article class="legalP" id="paragraf-2-ledd-2">Unntatt fra plikt til å betale anløpsavgift er:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">fartøy med største lengde under 15 meter</article></article></li><li data-li-identifier="b)" data-name="b)"><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">bergings- og isbryterfartøyer i forbindelse med berging og isbryting</article></article></li><li data-li-identifier="c)" data-name="c)"><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">orlogsfartøy, norske og utenlandske</article></article></li><li data-li-identifier="d)" data-name="d)"><article class="listArticle" id="paragraf-2-ledd-2-punkt-4"><article class="legalP" id="paragraf-2-ledd-2-punkt-4-ledd-1">Kystverkets fartøy i forbindelse med arbeid i farvannet</article></article></li><li data-li-identifier="e)" data-name="e)"><article class="listArticle" id="paragraf-2-ledd-2-punkt-5"><article class="legalP" id="paragraf-2-ledd-2-punkt-5-ledd-1">Sysselmannen på Svalbards tjenestefartøy og Norsk Polarinstitutts fartøy i forbindelse med arbeid i farvannet på Svalbard</article></article></li><li data-li-identifier="f)" data-name="f)"><article class="listArticle" id="paragraf-2-ledd-2-punkt-6"><article class="legalP" id="paragraf-2-ledd-2-punkt-6-ledd-1">fartøy som anløper havn på grunn av skade eller nødstilstand og fartøyet ikke laster, losser eller tar om bord passasjerer.</article></article></li></ul></article><article class="legalP" id="paragraf-2-ledd-3">Kommunen kan frita andre fartøy enn de som er nevnt i andre ledd fra plikten til å betale anløpsavgift.</article></article><article class="legalArticle" data-lovdata-URL="LTI/forskrift/2010-12-20-1762/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(kostnader som dekkes av anløpsavgiften)</span></h2><article class="legalP" id="paragraf-3-ledd-1">Anløpsavgiften skal bare dekke kommunens kostnader knyttet til sikkerhet og fremkommelighet i kommunens sjøområde, samt utøvelse av offentlig myndighet med hjemmel i eller i medhold av havne- og farvannsloven. Dette kan være kostnader til navigasjonsinnretninger, investeringer og vedlikehold i farleden, fjerning av hindringer i farvannet, oppsynsfunksjoner, isbryting og fastsettelse og håndhevelse av ordensforskrifter.</article><article class="legalP" id="paragraf-3-ledd-2">Felleskostnader til administrasjon skal beregnes og fordeles slik at anløpsavgiften bare belastes med sin relative andel av felleskostnadene.</article><article class="legalP" id="paragraf-3-ledd-3">Avskrivning og renter regnes som kostnad. Avskrivninger beregnes ved å fordele investeringskostnaden jevnt over investeringens levetid. Ved intern finansiering kan det beregnes kalkulatorisk rente begrenset oppad til effektiv rente på statsobligasjoner med tre års gjenstående løpetid tillagt ett prosentpoeng.</article><article class="legalP" id="paragraf-3-ledd-4">Kostnader som kan dekkes av saksbehandlingsgebyr etter havne- og farvannsloven § 6 eller gebyr for kontrolltiltak og tilsyn etter havne- og farvannsloven § 54, samt kostnader som refunderes av andre, skal holdes utenfor beregningsgrunnlaget.</article><article class="legalP" id="paragraf-3-ledd-5">Ved tvil avgjør Kystverket hvorvidt en kostnad kan dekkes av anløpsavgiften.</article></article><article class="legalArticle" data-lovdata-URL="LTI/forskrift/2010-12-20-1762/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(beregning av anløpsavgift)</span></h2><article class="legalP" id="paragraf-4-ledd-1">Anløpsavgiften skal beregnes på bakgrunn av fartøyets bruttotonnasje (BT) slik den er angitt i fartøyets internasjonale målebrev som er i henhold til Den internasjonale konvensjonen om måling av fartøyer av 1969. Dersom fartøyets BT ikke fremgår av målebrevet, fastsettes denne av kommunen basert på beregning av BT for tilsvarende fartøy.</article><article class="legalP" id="paragraf-4-ledd-2">Det kan fastsettes en minimumsavgift istedenfor avgift beregnet på grunnlag av fartøyets BT.</article></article><article class="legalArticle" data-lovdata-URL="LTI/forskrift/2010-12-20-1762/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(rabattordninger)</span></h2><article class="legalP" id="paragraf-5-ledd-1">Kommunen kan fastsette rabattordninger, herunder årsavgift eller sesongavgift.</article></article><article class="legalArticle" data-lovdata-URL="LTI/forskrift/2010-12-20-1762/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(innføring og endring)</span></h2><article class="legalP" id="paragraf-6-ledd-1">Innføring og endring av anløpsavgiften bør skje med virkning fra 1. januar.</article></article><article class="legalArticle" data-lovdata-URL="LTI/forskrift/2010-12-20-1762/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(etterkalkulasjon)</span></h2><article class="legalP" id="paragraf-7-ledd-1">Kommunen skal for hvert år foreta en etterkalkulasjon som viser inntekt fra anløpsavgiften og de kostnader som skal dekkes av anløpsavgiften. Ved utarbeidelsen av etterkalkylen skal føringen av kostnadene følge de samme prinsippene som ble benyttet ved beregning av anløpsavgiften for det enkelte år. Fordeling av kostnader skal være dokumentert og etterprøvbar.</article><article class="legalP" id="paragraf-7-ledd-2">Anløpsavgiften skal ikke gi økonomisk overskudd. Kommunen kan fremføre overskudd og underskudd fra avgiftsregnskapet til påfølgende år. I løpet av en periode på 3–5 år skal ikke inntektene overstige kostnadene for årene samlet.</article></article><article class="legalArticle" data-lovdata-URL="LTI/forskrift/2010-12-20-1762/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(tilsyn)</span></h2><article class="legalP" id="paragraf-8-ledd-1">Kystverket fører tilsyn med at bestemmelsene i forskriften blir overholdt.</article><article class="legalP" id="paragraf-8-ledd-2">I forbindelse med Kystverkets tilsyn, kan Kystverket kreve at kommunen fremlegger avstemt regnskap og annen relevant dokumentasjon. Slik dokumentasjon skal kunne kreves fremlagt innen en måned etter at årsregnskapet er avlagt og revidert av revisor.</article></article><article class="legalArticle" data-lovdata-URL="LTI/forskrift/2010-12-20-1762/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(forvaltningstiltak)</span></h2><article class="legalP" id="paragraf-9-ledd-1">Kystverket kan iverksette forvaltningstiltak etter havne- og farvannsloven kapittel 10 overfor kommunene ved brudd på bestemmelsene i denne forskriften.</article></article><article class="legalArticle" data-lovdata-URL="LTI/forskrift/2010-12-20-1762/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(innkreving av anløpsavgift)</span></h2><article class="legalP" id="paragraf-10-ledd-1">Kommunen kan gi forskrift om at eiere eller operatører av havner eller havneterminaler som er organisert som eget rettssubjekt, skal innkreve anløpsavgift på vegne av kommunen mot særskilt godtgjørelse til dekning av kostnadene ved innkrevingen.</article></article><article class="legalArticle" data-lovdata-URL="LTI/forskrift/2010-12-20-1762/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(betalingsplikt)</span></h2><article class="legalP" id="paragraf-11-ledd-1">Rederen og agenten svarer solidarisk for anløpsavgiften, jf. havne- og farvannsloven § 25 fjerde ledd.</article></article><article class="legalArticle" data-lovdata-URL="LTI/forskrift/2010-12-20-1762/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(klage)</span></h2><article class="legalP" id="paragraf-12-ledd-1">Enkeltvedtak som treffes etter forskriften kan påklages etter bestemmelsene i lov 10. februar 1967 om behandlingsmåten i forvaltningssaker. Kystverkets hovedkontor er klageinstans for vedtak fattet av kommunen.</article></article><article class="legalArticle" data-lovdata-URL="LTI/forskrift/2010-12-20-1762/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(ikrafttredelse)</span></h2><article class="legalP" id="paragraf-13-ledd-1">Forskriften trer i kraft 1. januar 2012.</article></article></main></body></html>