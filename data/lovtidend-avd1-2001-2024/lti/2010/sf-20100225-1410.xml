<!DOCTYPE html><html lang="no"><head><title>Forskrift for graden philosophiae doctor (Ph.D.) ved Misjonshøgskolen</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-02-25-1410</dd><dt class="dokid">DokumentID</dt><dd class="dokid">LTI/forskrift/2010-02-25-1410</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 12 s 2068</dd><dt class="dateInForce">I kraft fra</dt><dd class="dateInForce">2010-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2006-04-20-1248</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-3</li></ul></dd><dt class="dateOfPublication">Kunngjort</dt><dd class="dateOfPublication">2010-11-12 15:00</dd><dt class="journalNumber">Journalnummer</dt><dd class="journalNumber">2010-0943</dd><dt class="titleShort">Korttittel</dt><dd class="titleShort">Forskrift for graden Ph.D. ved Misjonshøgskolen</dd><dt class="title">Tittel</dt><dd class="title">Forskrift for graden philosophiae doctor (Ph.D.) ved Misjonshøgskolen</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Misjonshøgskolen 25. februar 2010 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-3.</dd><dt class="refid">RefID</dt><dd class="refid">forskrift/2010-02-25-1410</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (Ph.D.) ved Misjonshøgskolen<ul class="tocSubUl"><li>Kapittel I. Allmenne regler<ul class="tocSubUl"><li>§ 1. Virkeområde</li><li>§ 2. Målsetting</li><li>§ 3. Beslutningsmyndighet</li><li>§ 4. Ansvar for doktorgradsutdanningen</li><li>§ 5. Doktorgradsutdanningens innhold</li></ul></li><li>Kapittel II. Opptak<ul class="tocSubUl"><li>§ 6. Opptak</li></ul></li><li>Kapittel III. Forskerutdanningen<ul class="tocSubUl"><li>§ 7. Avtale</li><li>§ 8. Doktorgradsprogrammet</li><li>§ 9. Tilknytning til forskermiljø</li><li>§ 10. Avhandlingen</li><li>§ 11. Veiledning</li><li>§ 12. Kvalitetssikring og rapportering</li><li>§ 13. Terminering av avtale</li></ul></li><li>Kapittel IV. Innlevering og bedømmelse<ul class="tocSubUl"><li>§ 14. Bedømmelse</li><li>§ 15. Innlevering</li><li>§ 16. Oppnevning av bedømmelseskomité</li><li>§ 17. Komiteens arbeid</li><li>§ 18. Komiteens innstilling og behandling av innstillingen</li><li>§ 19. Prøveforelesning</li><li>§ 20. Forsvar av avhandlingen</li><li>§ 21. Kreering og diplom/vitnemål</li></ul></li><li>Kapittel V. Klage<ul class="tocSubUl"><li>§ 22. Klage</li></ul></li><li>Kapittel VI. Sluttbestemmelser<ul class="tocSubUl"><li>§ 23. Utfyllende bestemmelser</li><li>§ 24. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2010-02-25-1410" id="dokument"><h1>Forskrift for graden philosophiae doctor (Ph.D.) ved Misjonshøgskolen</h1><section class="section" data-name="kapI" id="kapittel-1" data-lovdata-URL="LTI/forskrift/2010-02-25-1410/KAPITTEL_1"><h2>Kapittel I. Allmenne regler</h2><article class="legalArticle" data-lovdata-URL="LTI/forskrift/2010-02-25-1410/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskriften gjelder doktorgradsutdanningen som fører frem til graden philosophiae doctor (Ph.D.) ved Misjonshøgskolen. Forskriften gir regler om målsetting, ansvarsforhold, opptak, gjennomføring og avslutning av Ph.D.-graden. For allmenne definisjoner, se forskrift om opptak, studier og eksamen ved Misjonshøgskolen 2005, § 3 og § 21 – § 23.</article></article><article class="legalArticle" data-lovdata-URL="LTI/forskrift/2010-02-25-1410/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting</span></h3><article class="legalP" id="kapittel-1-paragraf-2-ledd-1">Doktorgradsutdanningen skal kvalifisere for forskningsvirksomhet på et høyt faglig nivå og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2010-02-25-1410/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Beslutningsmyndighet</span></h3><article class="legalP" id="kapittel-1-paragraf-3-ledd-1">I saker der beslutningsmyndighet er lagt til Misjonshøgskolen, treffes avgjørelser av rektor eller den han eller hun gir fullmakt til. Der beslutningsmyndighet er lagt til styret selv, rektor selv eller Forskningsutvalget, kan myndigheten ikke delegeres til lavere nivå.</article></article><article class="legalArticle" data-lovdata-URL="LTI/forskrift/2010-02-25-1410/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for doktorgradsutdanningen</span></h3><article class="legalP" id="kapittel-1-paragraf-4-ledd-1">Misjonshøgskolens styre har det overordnede ansvar for doktorgradsutdanningen og gir regler for gjennomføring og organisering. Styret oppretter og nedlegger program for doktorgradsutdanningen innenfor institusjonens fagområder. Misjonshøgskolens forskningsutvalg utvikler, fastsetter og endrer den detaljerte utdanningsplan for programmet så fremt ikke endringene medfører betydelige endringer i studiets målsetting, innhold eller ressursrammer. Slike endringer gjøres gjeldende fra det påfølgende semester.</article></article><article class="legalArticle" data-lovdata-URL="LTI/forskrift/2010-02-25-1410/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Doktorgradsutdanningens innhold</span></h3><article class="legalP" id="kapittel-1-paragraf-5-ledd-1">Doktorgradsutdanningen er i hovedsak aktivt forskningsarbeid under veiledning.</article><article class="legalP" id="kapittel-1-paragraf-5-ledd-2">Doktorgradsutdanningen omfatter:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-5-ledd-2-punkt-1"><article class="legalP" id="kapittel-1-paragraf-5-ledd-2-punkt-1-ledd-1">gjennomføring av et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="b)" data-name="b)"><article class="listArticle" id="kapittel-1-paragraf-5-ledd-2-punkt-2"><article class="legalP" id="kapittel-1-paragraf-5-ledd-2-punkt-2-ledd-1">en godkjent opplæringsdel</article></article></li><li data-li-identifier="c)" data-name="c)"><article class="listArticle" id="kapittel-1-paragraf-5-ledd-2-punkt-3"><article class="legalP" id="kapittel-1-paragraf-5-ledd-2-punkt-3-ledd-1">deltakelse i aktive forskermiljøer, nasjonalt og internasjonalt</article></article></li><li data-li-identifier="d)" data-name="d)"><article class="listArticle" id="kapittel-1-paragraf-5-ledd-2-punkt-4"><article class="legalP" id="kapittel-1-paragraf-5-ledd-2-punkt-4-ledd-1">faglig formidling som er nært relatert til det pågående doktorgradsarbeid.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-02-25-1410/KAPITTEL_2"><h2>Kapittel II. Opptak</h2><article class="legalArticle" data-lovdata-URL="LTI/forskrift/2010-02-25-1410/§6" data-name="§6" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opptak</span></h3> <article class="defaultP" margin-top="true"><i>Opptakskrav</i></article><article class="legalP" id="kapittel-2-paragraf-1-ledd-1">For å bli tatt opp på doktorgradsprogrammet, må søkeren normalt ha femårig mastergrad eller tilsvarende utdanning som Misjonshøgskolen har godkjent som grunnlag for opptak.</article><article class="legalP" id="kapittel-2-paragraf-1-ledd-2">Forskningsutvalget kan stille krav om at søkere gjennomgår særskilte kurs og/eller består særskilt prøve før opptak.</article> <article class="defaultP" margin-top="true"><i>Søknaden</i></article><article class="legalP" id="kapittel-2-paragraf-1-ledd-3">Søknad om opptak skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">beskrivelse av forskningsoppgaven</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">fremdriftsplan for gjennomføring av utdanningen</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">finansieringsplan</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-3-punkt-4"><article class="legalP" id="kapittel-2-paragraf-1-ledd-3-punkt-4-ledd-1">redegjørelse for nødvendig infrastruktur</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-3-punkt-5"><article class="legalP" id="kapittel-2-paragraf-1-ledd-3-punkt-5-ledd-1">redegjørelse for veiledningsbehov og forslag til veiledere</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-3-punkt-6"><article class="legalP" id="kapittel-2-paragraf-1-ledd-3-punkt-6-ledd-1">eventuelle planer for opphold ved andre, herunder utenlandske, forskningsinstitusjoner eller virksomheter</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-3-punkt-7"><article class="legalP" id="kapittel-2-paragraf-1-ledd-3-punkt-7-ledd-1">plan for faglig formidling</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-ledd-3-punkt-8"><article class="legalP" id="kapittel-2-paragraf-1-ledd-3-punkt-8-ledd-1">dokumentasjon av den utdanning som skal ligge til grunn for opptaket</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-ledd-3-punkt-9"><article class="legalP" id="kapittel-2-paragraf-1-ledd-3-punkt-9-ledd-1">presisering av hvilket språk avhandlingen skrives på</article></article></li><li data-li-identifier="j)" data-name="j)"><article class="listArticle" id="kapittel-2-paragraf-1-ledd-3-punkt-10"><article class="legalP" id="kapittel-2-paragraf-1-ledd-3-punkt-10-ledd-1">opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="kapittel-2-paragraf-1-ledd-4">Forskningsutvalget fastsetter søknadsskjema.</article><article class="legalP" id="kapittel-2-paragraf-1-ledd-5">Ved søknad kan kandidaten levere skisse til prosjektbeskrivelse, men det skal da utarbeides en fullstendig prosjektbeskrivelse innen seks måneder etter opptak.</article> <article class="defaultP" margin-top="true"><i>Avgjørelse om opptak</i></article><article class="legalP" id="kapittel-2-paragraf-1-ledd-6">Avgjørelse om opptak fattes av Forskningsutvalget og baseres på en samlet vurdering av søknaden. Forskningsutvalget kan fastsette kriterier for rangering mellom kvalifiserte søkere når antallet søkere overstiger opptakskapasiteten.</article><article class="legalP" id="kapittel-2-paragraf-1-ledd-7">Opptaket kan skje med forbehold om finansiering, opptakskapasitet mht. veiledning, utarbeidelse av individuell opplæringsplan, tilleggsutdanning og immaterialrettslige avtaler. I opptaksvedtaket skal veileder oppnevnes, ansvaret for løsningen av andre behov som er skissert i søknaden plasseres, og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker eller avklares spesielt.</article><article class="legalP" id="kapittel-2-paragraf-1-ledd-8">Opptak kan nektes dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-8-punkt-1"><article class="legalP" id="kapittel-2-paragraf-1-ledd-8-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-8-punkt-2"><article class="legalP" id="kapittel-2-paragraf-1-ledd-8-punkt-2-ledd-1">de immaterialrettslige avtaler som er inngått, er så urimelige at Misjonshøgskolen ikke bør medvirke i prosjektet.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2010-02-25-1410/KAPITTEL_3"><h2>Kapittel III. Forskerutdanningen</h2><article class="legalArticle" data-lovdata-URL="LTI/forskrift/2010-02-25-1410/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avtale</span></h3><article class="legalP" id="kapittel-3-paragraf-1-ledd-1">Opptak formaliseres i form av skriftlig avtale for doktorgradsutdanningen. Avtalen inngås mellom doktorgradskandidat, veileder(e) og Forskningsutvalget. En individuell utdanningsplan skal utarbeides i samarbeid med hovedveileder. Dersom doktorgradskandidaten er tilknyttet annen arbeidsplass, skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradskandidaten deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid.</article></article><article class="legalArticle" data-lovdata-URL="LTI/forskrift/2010-02-25-1410/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Doktorgradsprogrammet</span></h3><article class="legalP" id="kapittel-3-paragraf-2-ledd-1">Forskerutdanningen skal være lagt opp slik at den skal kunne fullføres innenfor normert tidsramme. Avtaleperioden kan forlenges grunnet permisjoner som følger av kandidatens rettighet som arbeidstaker.</article><article class="legalP" id="kapittel-3-paragraf-2-ledd-2">Misjonshøgskolen skal gi alle doktorgradskandidater tilbud om opplæring på høyt vitenskapelig nivå. Dersom Misjonshøgskolen ikke selv arrangerer hele opplæringsdelen, skal forholdene legges til rette for at kandidaten får tilsvarende opplæring ved andre institusjoner/enheter som gir godkjent doktorgradsutdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="kapittel-3-paragraf-2-ledd-3">Opplæringsdelen skal inneholde emner tilsvarende minst 30 studiepoeng og skal blant annet omfatte opplæring i vitenskapsteori, vitenskapelig metode og etikk. Forskningsutvalget fastsetter innholdet i opplæringsdelen. Opplæringsdelen skal være gjennomført og godkjent før avhandlingen innleveres. Søknad om endringer i godkjent plan for opplæringsdelen skal utarbeides i samråd med hovedveileder og avgjøres av Forskningsutvalget.</article><article class="legalP" id="kapittel-3-paragraf-2-ledd-4">Forskningsutvalget kan gi fritak for deltakelse i deler av opplæringsdelen dersom tilsvarende krav er oppfylt ved en annen enhet eller institusjon som gir godkjent opplæring.</article></article><article class="legalArticle" data-lovdata-URL="LTI/forskrift/2010-02-25-1410/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tilknytning til forskermiljø</span></h3><article class="legalP" id="kapittel-3-paragraf-3-ledd-1">Hovedveileder har i samråd med Forskningsutvalget hovedansvar for å legge til rette for at doktorgradskandidaten deltar regelmessig i et aktivt forskermiljø med seniorforskere og andre doktorgradskandidater. For doktorgradskandidater som har hovedtilknytning ved annen institusjon, skal det inngås avtale mellom gradstildelende og samarbeidende institusjon som regulerer arbeidsvilkårene og herunder sikrer doktorgradskandidatens deltakelse i et aktivt forskermiljø (jf. § 7).</article></article><article class="legalArticle" data-lovdata-URL="LTI/forskrift/2010-02-25-1410/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avhandlingen</span></h3> <article class="defaultP" margin-top="true"><i>Krav til avhandlingen</i></article><article class="legalP" id="kapittel-3-paragraf-4-ledd-1">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet. Avhandlingen skal bidra til å utvikle ny faglig kunnskap og ligge på et nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="kapittel-3-paragraf-4-ledd-2">Del av fellesarbeid godtas som avhandling i den grad doktorgradskandidatens selvstendige innsats kan identifiseres og dokumenteres.</article><article class="legalP" id="kapittel-3-paragraf-4-ledd-3">Sammenstillinger av flere, mindre arbeider godtas som avhandling dersom det er en sammenheng mellom delene, og det er redegjort for denne sammenhengen.</article> <article class="defaultP" margin-top="true"><i>Arbeider som ikke godtas</i></article><article class="legalP" id="kapittel-3-paragraf-4-ledd-4">Arbeid som har vært godtatt som grunnlag for tidligere eksamener, kan ikke antas til bedømmelse med mindre arbeidet inngår som en mindre del av en avhandling som består av flere, sammenhengende arbeider.</article> <article class="defaultP" margin-top="true"><i>Ny innlevering</i></article><article class="legalP" id="kapittel-3-paragraf-4-ledd-5">En doktoravhandling som tidligere er blitt underkjent ved Misjonshøgskolen, kan bedømmes i omarbeidet skikkelse først seks måneder etter at Misjonshøgskolen har fattet beslutning om å forkaste avhandlingen. Bedømmelse på nytt kan bare finne sted én gang.</article> <article class="defaultP" margin-top="true"><i>Offentlig tilgjengelighet</i></article><article class="legalP" id="kapittel-3-paragraf-4-ledd-6">Avhandlingen skal være offentlig tilgjengelig senest to uker før disputasen holdes.</article><article class="legalP" id="kapittel-3-paragraf-4-ledd-7">Det kan ikke legges restriksjoner på offentliggjøring og publisering av en doktoravhandling, med unntak for en på forhånd avtalt utsettelse av datoen for offentliggjøring/publisering. Slik utsettelse kan skje når forskerutdanningen delvis eller i sin helhet er finansiert av en ekstern part, for at den eksterne part skal kunne ta stilling til patentering/kommersialisering. Ekstern part kan ikke stille vilkår om at hele eller deler av doktoravhandlingen ikke skal kunne offentliggjøres eller publiseres.</article> <article class="defaultP" margin-top="true"><i>Rettigheter ved bruk av resultater</i></article><article class="legalP" id="kapittel-3-paragraf-4-ledd-8">De deler av doktorgradsavhandlingen som doktoranden alene har opphavsrett til, samt andre faglitterære verk som er resultat av arbeidet med avhandlingen og som doktoranden alene har opphavsrett til, kan vederlagsfritt benyttes ved fremstilling av kopier til bruk i institusjonens forsknings- og undervisningsvirksomhet. For doktorgradskandidater som ikke ansettes ved Misjonshøgskolen, inngås egen avtale om tilsvarende bruk. Ved slik bruk skal doktorgradskandidaten navngis slik lovgivning og god skikk tilsier.</article></article><article class="legalArticle" data-lovdata-URL="LTI/forskrift/2010-02-25-1410/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Veiledning</span></h3><article class="legalP" id="kapittel-3-paragraf-5-ledd-1">Arbeidet med doktoravhandlingen skal foregå under individuell veiledning. Hvis doktorgradskandidaten har flere veiledere, skal det oppnevnes en hovedveileder med primært ansvar for den faglige oppfølging av kandidaten. Minst én av veilederne skal være ansatt ved Misjonshøgskolen. Hovedveileder skal som hovedregel være ansatt ved Misjonshøgskolen. Veileder skal ha doktorgrad eller tilsvarende kompetanse.</article><article class="legalP" id="kapittel-3-paragraf-5-ledd-2">Doktorgradskandidaten skal ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="kapittel-3-paragraf-5-ledd-3">Både veileder og doktorgradskandidat plikter å rapportere i samsvar med de regler Misjonshøgskolen har fastsatt, jf. § 12.</article></article><article class="legalArticle" data-lovdata-URL="LTI/forskrift/2010-02-25-1410/§12" data-name="§12" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kvalitetssikring og rapportering</span></h3><article class="legalP" id="kapittel-3-paragraf-6-ledd-1">Misjonshøgskolen har et system for kvalitetssikring av doktorgradsopplæringen. Systemet omfatter tiltak for å avdekke manglende progresjon i avhandlingsarbeidet og mangler ved veiledningen samt rutiner for å følge opp avdekkede mangler. Systemet omfatter halvårlig og separat rapportering fra doktorgradskandidat og veileder.</article></article><article class="legalArticle" data-lovdata-URL="LTI/forskrift/2010-02-25-1410/§13" data-name="§13" id="kapittel-3-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Terminering av avtale</span></h3> <article class="defaultP" margin-top="true"><i>Frivillig avslutning</i><ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-7-punkt-1"><article class="legalP" id="kapittel-3-paragraf-7-punkt-1-ledd-1">Doktorgradskandidaten og Forskningsutvalget ved Misjonshøgskolen kan avtale at doktorgradsutdanningen avsluttes før avtalt tid. Ved slik frivillig avslutning av doktorgradsutdanningen skal det ved egen avtale fastsettes hvordan spørsmål knyttet til eventuelle tilsettingsforhold, finansiering, rettigheter til resultater mv. skal ordnes.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-7-punkt-2"><article class="legalP" id="kapittel-3-paragraf-7-punkt-2-ledd-1">Ved frivillig avslutning som skyldes kandidatens ønske om å skifte prosjekt, skal kandidaten søke nytt opptak på grunnlag av det nye prosjektet.</article></article></li></ul></article> <article class="defaultP" margin-top="true"><i>Tvungen avslutning</i></article><article class="legalP" id="kapittel-3-paragraf-7-ledd-1">Misjonshøgskolen kan beslutte tvungen avslutning av doktorgradsutdanningen før avtalt tid. Slik tvungen avslutning kan besluttes hvis ett eller flere av følgende forhold foreligger:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">Gjentatte og vesentlige brudd fra kandidatens side av informasjons-, oppfølgings- eller rapporteringsplikt.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">Vesentlig forsinkelse i framdriften av forskningsprosjektet av en slik art at det skaper begrunnet tvil om kandidaten vil kunne fullføre prosjektet innenfor avtalt tid. For å danne grunnlag for tvungen avslutning må den vesentlige forsinkelsen skyldes forhold som kandidaten selv har herredømme over.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">Vesentlig forsinkelse i gjennomføringen av opplæringsdelen, grunnet forhold som kandidaten selv har herredømme over.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">Brudd på de forskningsetiske retningslinjene som gjelder for fagområdet.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-7-ledd-1-punkt-5"><article class="legalP" id="kapittel-3-paragraf-7-ledd-1-punkt-5-ledd-1">Opptreden fra en kandidat som bryter med den tillit som må foreligge mellom Misjonshøgskolen og kandidat under gjennomføringen, herunder straffbare forhold knyttet til gjennomføringen av doktorgradsutdanningen.</article></article></li></ul></article><article class="legalP" id="kapittel-3-paragraf-7-ledd-2">Forskningsutvalget fremmer forslag om tvungen avslutning, på bakgrunn av innstilling fra gjeldende fagseksjon. Rektor fatter vedtak. Dersom doktorgradskandidaten er tilsatt, kan avtalen kun avsluttes dersom vilkårene i tjenestemannsloven er oppfylt.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2010-02-25-1410/KAPITTEL_4"><h2>Kapittel IV. Innlevering og bedømmelse</h2><article class="legalArticle" data-lovdata-URL="LTI/forskrift/2010-02-25-1410/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Bedømmelse</span></h3><article class="legalP" id="kapittel-4-paragraf-1-ledd-1">Doktorgraden tildeles på grunnlag av:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">godkjent vitenskapelig avhandling og et tilfredsstillende forsvar i en offentlig disputas</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">godkjent gjennomføring av opplæringsprogrammet, ev. annen godkjent faglig skolering eller kompetanse</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">godkjent prøveforelesning over oppgitt emne.</article></article></li></ul></article></article><article class="legalArticle" data-lovdata-URL="LTI/forskrift/2010-02-25-1410/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Innlevering</span></h3><article class="legalP" id="kapittel-4-paragraf-2-ledd-1">Avhandlingen kan først leveres inn når doktorgradsopplæringen er avsluttet og dokumentert. Man søker om å få den innleverte avhandling bedømt til å finnes verdig til å forsvares i offentlig disputas for doktorgraden.</article><article class="legalP" id="kapittel-4-paragraf-2-ledd-2">Søknad om å få avhandlingen bedømt rettes til Forskningsutvalget. Med søknaden skal følge det nødvendige antall eksemplarer av avhandlingen, normalt fire. Sammen med søknaden skal det foreligge dokumentasjon for at opplæringsdelen er fullført og godkjent. Dersom avhandlingen godkjennes til disputas, leveres ytterligere det antall eksemplarer som bestemmes av Forskningsutvalget.</article><article class="legalP" id="kapittel-4-paragraf-2-ledd-3">Avhandlingen leveres i standardisert format og i den form (papirbasert, elektronisk) Forskningsutvalget bestemmer.</article><article class="legalP" id="kapittel-4-paragraf-2-ledd-4">Et arbeid eller deler av et arbeid som tidligere er godkjent for doktorgraden ved norsk eller utenlandsk institusjon, kan ikke antas til bedømmelse selv om arbeidet innleveres i omarbeidet form.</article><article class="legalP" id="kapittel-4-paragraf-2-ledd-5">Dersom avhandlingen etter innlevering også leveres til bedømmelse på et annet fakultet, eller hvis det har oppstått andre forhold som ville ha gjort at avhandlingen ikke kunne ha vært levert på nytt, skal saksbehandlingen stanses.</article></article><article class="legalArticle" data-lovdata-URL="LTI/forskrift/2010-02-25-1410/§16" data-name="§16" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-4-paragraf-3-ledd-1">Til å bedømme avhandlingen oppnevner rektor i samråd med Forskningsutvalget en sakkyndig bedømmelseskomité på minst tre medlemmer. Komiteen skal settes sammen slik at:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">begge kjønn, såfremt mulig, er representert</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">minst to av medlemmene skal være eksterne</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="kapittel-4-paragraf-3-ledd-2">Forskningsutvalget utpeker en leder blant komiteens medlemmer eller i tillegg til komiteens medlemmer.</article><article class="legalP" id="kapittel-4-paragraf-3-ledd-3">Oppnevnt veileder kan ikke være medlem av bedømmelseskomiteen eller lede den.</article></article><article class="legalArticle" data-lovdata-URL="LTI/forskrift/2010-02-25-1410/§17" data-name="§17" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Komiteens arbeid</span></h3> <article class="defaultP" margin-top="true"><i>Tilbaketrekning og bearbeidelse</i></article><article class="legalP" id="kapittel-4-paragraf-4-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradskandidaten har imidlertid anledning til å rette formelle feil i avhandlingen ved å levere en liste med slike rettinger senest én måned før disputasen.</article><article class="legalP" id="kapittel-4-paragraf-4-ledd-2">Dersom bedømmelseskomiteen ikke finner å kunne godkjenne avhandlingen, men istedenfor refusjon anbefaler at doktorgradskandidaten gis anledning til å bearbeide den, kan Forskningsutvalget på grunnlag av en slik anbefaling fra bedømmelseskomiteen gi tillatelse til bearbeidelse av avhandlingen. Det skal gis en frist for slik bearbeidelse, normalt ikke lengre enn seks måneder.</article><article class="legalP" id="kapittel-4-paragraf-4-ledd-3">Hvis avhandlingen ikke godkjennes, kan ny innlevering først finne sted etter seks måneder.</article> <article class="defaultP" margin-top="true"><i>Opplysningsplikt</i></article><article class="legalP" id="kapittel-4-paragraf-4-ledd-4">Veileder kan innkalles til møter i bedømmelseskomiteen for å gjøre rede for veiledningen og arbeidet med avhandlingen.</article><article class="legalP" id="kapittel-4-paragraf-4-ledd-5">Komiteen kan kreve doktorgradskandidatens grunnlagsmateriale og utfyllende eller oppklarende tilleggsinformasjon fremlagt.</article> <article class="defaultP" margin-top="true"><i>Innstilling</i></article><article class="legalP" id="kapittel-4-paragraf-4-ledd-6">Komiteen avgir innstilling om hvorvidt arbeidet er verdig til å forsvares for doktorgraden. Innstilling og eventuelle dissenser skal begrunnes.</article><article class="legalP" id="kapittel-4-paragraf-4-ledd-7">Bedømmelseskomiteens innstilling forelegges doktorgradskandidaten, som gis frist på 14 dager til å fremme skriftlige merknader til innstillingen. Disse videresendes til komiteens medlemmer, og komiteens eventuelle merknader til disse oversendes Forskningsutvalget, normalt innen 14 dager. Hvis doktorgradskandidaten ikke ønsker å fremme skriftlige merknader, underrettes komiteen snarest om dette.</article> <article class="defaultP" margin-top="true"><i>Frister</i></article><article class="legalP" id="kapittel-4-paragraf-4-ledd-8">Komiteens innstilling skal foreligge innen fire måneder etter at komiteen har mottatt avhandlingen, med mindre Forskningsutvalget har bestemt noe annet. Tillater komiteen og Forskningsutvalget bearbeidelse av avhandlingen, løper ny frist fra den datoen avhandlingen leveres på nytt.</article></article><article class="legalArticle" data-lovdata-URL="LTI/forskrift/2010-02-25-1410/§18" data-name="§18" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Komiteens innstilling og behandling av innstillingen</span></h3> <article class="defaultP" margin-top="true"><i>Behandling av enstemmig innstilling</i></article><article class="legalP" id="kapittel-4-paragraf-5-ledd-1">En enstemmig komitéinnstilling skal normalt tas til følge. Dersom et flertall av Forskningsutvalget finner at det – til tross for en enstemmig komitéinnstilling – foreligger begrunnet tvil om en avhandling bør godkjennes, skal Forskningsutvalget søke nærmere avklaring fra bedømmelseskomiteen eller oppnevne to nye sakkyndige, som avgir individuelle uttalelser om avhandlingen, normalt senest innen tre måneder. Doktorgradskandidatens eventuelle merknader legges fram for Forskningsutvalget. Etter dette fatter Forskningsutvalget selv vedtak i saken på grunnlag av innstillingen og de innhentede uttalelsene.</article> <article class="defaultP" margin-top="true"><i>Behandling av delt innstilling</i></article><article class="legalP" id="kapittel-4-paragraf-5-ledd-2">Dersom det foreligger dissens i komiteen, kan Forskningsutvalget uten ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser om avhandlingen, normalt senest innen tre måneder. Doktorgradskandidatens eventuelle merknader legges fram for Forskningsutvalget. Etter dette fatter Forskningsutvalget selv vedtak i saken på grunnlag av innstillingen og de innhentede uttalelser.</article><article class="legalP" id="kapittel-4-paragraf-5-ledd-3">Dersom avhandlingen finnes verdig til å forsvares, leveres<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-5-ledd-3-punkt-1"><article class="legalP" id="kapittel-4-paragraf-5-ledd-3-punkt-1-ledd-1">det antall eksemplarer Forskningsutvalget bestemmer</article></article></li><li data-li-identifier="-" data-name="-"><article class="listArticle" id="kapittel-4-paragraf-5-ledd-3-punkt-2"><article class="legalP" id="kapittel-4-paragraf-5-ledd-3-punkt-2-ledd-1">et kortfattet sammendrag i elektronisk form</article></article></li><li data-li-identifier="-" data-name="-"><article class="listArticle" id="kapittel-4-paragraf-5-ledd-3-punkt-3"><article class="legalP" id="kapittel-4-paragraf-5-ledd-3-punkt-3-ledd-1">et tilsvarende sammendrag av avhandlingen på engelsk eller et annet verdensspråk.</article></article></li></ul></article><article class="legalP" id="kapittel-4-paragraf-5-ledd-4">Avhandlingen skal være offentlig tilgjengelig senest to uker før disputasen holdes.</article></article><article class="legalArticle" data-lovdata-URL="LTI/forskrift/2010-02-25-1410/§19" data-name="§19" id="kapittel-4-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Prøveforelesning</span></h3><article class="legalP" id="kapittel-4-paragraf-6-ledd-1">Etter at avhandlingen er godkjent for forsvar, men før forsvaret, skal doktoranden prøveforelese. Forskningsutvalget fastsetter om bedømmelseskomiteen eller komité nedsatt av Forskningsutvalget skal være prøveforelesningskomité.</article><article class="legalP" id="kapittel-4-paragraf-6-ledd-2">Det skal være én prøveforelesning over oppgitt emne. Emne for prøveforelesning fastsettes av bedømmelseskomiteen og kunngjøres for kandidaten 10 virkedager før forelesningen.</article><article class="legalP" id="kapittel-4-paragraf-6-ledd-3">Prøveforelesningen skal holdes etter at avhandlingen er innlevert, men før disputasen, og skal godkjennes av prøveforelesningskomiteen. Komiteen avgir innstilling til Forskningsutvalget om prøveforelesningen bør godkjennes.</article></article><article class="legalArticle" data-lovdata-URL="LTI/forskrift/2010-02-25-1410/§20" data-name="§20" id="kapittel-4-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forsvar av avhandlingen</span></h3><article class="legalP" id="kapittel-4-paragraf-7-ledd-1">Når prøveforelesningen er avholdt og godkjent av komiteen, skal doktorgradskandidaten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="kapittel-4-paragraf-7-ledd-2">Disputasen skjer på avhandlingsspråket eller norsk med mindre Forskningsutvalget godkjenner noe annet.</article><article class="legalP" id="kapittel-4-paragraf-7-ledd-3">Det skal normalt være to ordinære opponenter. De to opponentene skal være medlemmer av bedømmelseskomiteen og utpekes av Forskningsutvalget. I særlige tilfeller kan det utpekes opponenter som ikke har vært medlemmer av komiteen.</article><article class="legalP" id="kapittel-4-paragraf-7-ledd-4">Disputasen ledes av høgskolerektor eller den denne bemyndiger. Den som leder disputasen, gjør kort rede for innleveringen og bedømmelsen av avhandlingen og for prøveforelesningene. Deretter gjør doktorgradskandidaten rede for hensikten med og resultatet av den vitenskapelige undersøkelsen. Førsteopponent innleder diskusjonen, og annenopponent avslutter disputasen. Forskningsutvalget kan likevel fastsette en annen rekkefølge og oppgavefordeling mellom doktorgradskandidaten og førsteopponenten. Ved innledningen av disputasen meddeler lederen de øvrige tilstedeværende om at personer som ønsker å opponere ex auditorio, må gjøre det før ordet gis til den andre ordinære opponent.</article><article class="legalP" id="kapittel-4-paragraf-7-ledd-5">Etter disputasen sender bedømmelseskomiteen innberetning til Forskningsutvalget, der den gjør rede for hvordan den har vurdert forsvaret av avhandlingen. Innberetningen skal konkludere med om disputasen er godkjent/ikke godkjent.</article><article class="legalP" id="kapittel-4-paragraf-7-ledd-6">Hvis prøveforelesning eller forsvaret av avhandlingen under disputasen ikke godkjennes, kan doktorgradskandidaten prøveforelese og/eller disputere på nytt én gang, dog disputere på nytt tidligst etter seks måneder. Fornyet prøve bedømmes så vidt mulig av samme komité som den opprinnelige. Disputasen skal finnes tilfredsstillende før diplom kan tildeles.</article></article><article class="legalArticle" data-lovdata-URL="LTI/forskrift/2010-02-25-1410/§21" data-name="§21" id="kapittel-4-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Kreering og diplom/vitnemål</span></h3><article class="legalP" id="kapittel-4-paragraf-8-ledd-1">Når Forskningsutvalget har godkjent opplæring, avhandling, prøveforelesning og disputas, kreeres doktorgradskandidaten til Philosophiae Doctor av Misjonshøgskolens styre. Doktorgradsdiplom og vitnemål utferdiges av Misjonshøgskolen. Forskningsutvalget fastlegger hvilke opplysninger som skal inngå i diplom og vitnemål. I vitnemålet skal det også gis opplysninger om det faglige opplæringsprogram doktorgradskandidaten har deltatt i.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2010-02-25-1410/KAPITTEL_5"><h2>Kapittel V. Klage</h2><article class="legalArticle" data-lovdata-URL="LTI/forskrift/2010-02-25-1410/§22" data-name="§22" id="kapittel-5-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Klage</span></h3> <article class="defaultP" margin-top="true"><i>Klage på opptak og søknadsbehandling</i></article><article class="legalP" id="kapittel-5-paragraf-1-ledd-1">Avslag på søknad om opptak etter § 6 kan påklages etter reglene i forvaltningslovens § 28 flg. Grunngitt klage sendes til Misjonshøgskolen ved rektor. Blir avslaget opprettholdt sendes klagen uten ugrunnet opphold til institusjonens klagenemnd.</article> <article class="defaultP" margin-top="true"><i>Klage på godkjenning av opplæringsprogrammet</i></article><article class="legalP" id="kapittel-5-paragraf-1-ledd-2">Ved klage på avslag på søknad om godkjenning av kurs eller andre deler av opplæringsprogrammet, gjelder § 28 i forvaltningsloven tilsvarende. Ved klage over sensur ved særskilt eksamen eller prøver, gjelder likevel lov om universiteter og høyskoler § 5-2 og § 5-3.</article> <article class="defaultP" margin-top="true"><i>Klage på avslag på søknad om bedømmelse eller underkjenning av avhandling, prøveforelesning eller forsvar</i></article><article class="legalP" id="kapittel-5-paragraf-1-ledd-3">Underkjenning av avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes Misjonshøgskolen. Misjonshøgskolen kan prøve alle sider ved det påklagede vedtak.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2010-02-25-1410/KAPITTEL_6"><h2>Kapittel VI. Sluttbestemmelser</h2><article class="legalArticle" data-lovdata-URL="LTI/forskrift/2010-02-25-1410/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Utfyllende bestemmelser</span></h3><article class="legalP" id="kapittel-6-paragraf-1-ledd-1">Styret ved Misjonshøgskolen kan fastsette utfyllende bestemmelser til denne forskrift.</article></article><article class="legalArticle" data-lovdata-URL="LTI/forskrift/2010-02-25-1410/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-2-ledd-1">Forskriften trer i kraft 1. mars 2010.</article><article class="legalP" id="kapittel-6-paragraf-2-ledd-2">Forskriften opphever forskrift 20. april 2006 nr. 1248 for graden philosphiae doctor (Ph.D.), vedtatt i Høgskolestyret ved Misjonshøgskolen.</article></article></section></main></body></html>