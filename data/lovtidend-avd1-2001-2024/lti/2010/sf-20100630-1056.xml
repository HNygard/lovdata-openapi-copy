<!DOCTYPE html><html lang="no"><head><title>Forskrift om endring i forskrift om fravær og permisjon ved nyankomne innvandreres deltakelse i introduksjonsordning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-06-30-1056</dd><dt class="dokid">DokumentID</dt><dd class="dokid">LTI/forskrift/2010-06-30-1056</dd><dt class="ministry">Departement</dt><dd class="ministry"><ul><li>Barne- og likestillingsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 9 s 1601</dd><dt class="dateInForce">I kraft fra</dt><dd class="dateInForce">2010-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-07-18-973</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-07-04-80/§20</li></ul></dd><dt class="dateOfPublication">Kunngjort</dt><dd class="dateOfPublication">2010-07-09 14:30</dd><dt class="journalNumber">Journalnummer</dt><dd class="journalNumber">2010-0718</dd><dt class="titleShort">Korttittel</dt><dd class="titleShort">Endr. i forskrift om introduksjonsordning</dd><dt class="title">Tittel</dt><dd class="title">Forskrift om endring i forskrift om fravær og permisjon ved nyankomne innvandreres deltakelse i introduksjonsordning</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Barne-, likestillings- og inkluderingsdepartementet 30. juni 2010 med hjemmel i lov 4. juli 2003 nr. 80 om introduksjonsordning og norskopplæring for nyankomne innvandrere (introduksjonsloven) § 20.</dd><dt class="refid">RefID</dt><dd class="refid">forskrift/2010-06-30-1056</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om fravær og permisjon ved nyankomne innvandreres deltakelse i introduksjonsordning<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-06-30-1056" id="dokument"><h1>Forskrift om endring i forskrift om fravær og permisjon ved nyankomne innvandreres deltakelse i introduksjonsordning</h1><section class="section" data-name="kapI" id="kapittel-1" data-lovdata-URL="LTI/forskrift/2010-06-30-1056/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. juli 2003 nr. 973 om fravær og permisjon ved nyankomne innvandreres deltakelse i introduksjonsordning gjøres følgende endring:</article> <article class="defaultP" margin-top="true">§ 5-3 nytt tredje og fjerde ledd skal lyde:</article><article class="legalP" id="kapittel-1-ledd-2">Der begge foreldrene deltar i introduksjonsprogram er 50 virkedager av omsorgspermisjonen (10 uker) forbeholdt faren (fars omsorgspermisjon) for barn født etter 1. september 2010 eller adopsjoner etter samme dato. Dersom far ikke benytter disse permisjonsdagene, faller de bort.</article><article class="legalP" id="kapittel-1-ledd-3">Det kan gjøres unntak fra bestemmelsen i tredje ledd dersom faren på grunn av sykdom eller skade er helt avhengig av hjelp til å ta seg av barnet eller er innlagt i helseinstitusjon. Forhold som nevnt i første punktum må dokumenteres med legeerklæring.</article></section><section class="section" data-name="kapII" id="kapittel-2" data-lovdata-URL="LTI/forskrift/2010-06-30-1056/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. september 2010.</article> <article class="defaultP" margin-top="true">I merknadene til § 5-3 skal nye sjette og sjuende ledd lyde:</article><article class="legalP" id="kapittel-2-ledd-2">Der begge foreldre er deltakere i introduksjonsprogrammet kan de dele omsorgspermisjonen mellom seg slik de selv ønsker. 50 virkedager (10 uker) av den totale permisjonstiden på opp til 10 måneder er forbeholdt faren og betegnes «fars omsorgspermisjon». Fars omsorgspermisjon er en rettighet for far, og skal gi far en mulighet til mer samvær med barnet i det første leveåret. Permisjonen kan tas ut på et tidspunkt som foreldrene selv ønsker, men far kan ikke ta ut sin permisjon på et tidspunkt hvor også mor er hjemme med barnet. Permisjonen bør fortrinnsvis tas ut på et tidspunkt som gjør at kvalifiseringen får kontinuitet for mor og far. Som utgangspunkt tar foreldrene avgjørelsen om når fars omsorgspermisjon skal tas ut. Dersom foreldrenes avgjørelse er uheldig i forhold til kvalifiseringens kontinuitet både for mor og/eller far, tar kommunen endelig avgjørelse om når fars omsorgspermisjon skal tas ut. Kommunens avgjørelse skal begrunnes skriftlig, og kan påklages jf. introduksjonsloven § 21 annet ledd bokstav d. Dersom far ikke ønsker å ta ut disse permisjonsdagene faller de bort, dagene kan ikke overføres til mor. Der mor er enslig forsørger, eller der foreldrene er separert eller skilt kan mor få hele permisjonstiden, forutsatt at mor har omsorgen for barnet. Reglene om innføring av en egen omsorgspermisjon for far gjelder for barn født etter 1. september 2010 eller for adopsjoner etter samme dato.</article><article class="legalP" id="kapittel-2-ledd-3">Det kan gjøres unntak fra reglene om fars omsorgspermisjon dersom faren på grunn av sykdom eller skade er helt avhengig av hjelp til å ta seg av barnet eller er innlagt i omsorgsinstitusjon. Dette betyr at dagene kan overføres til mor eller en annen som tar omsorgen for barnet. Forholdet må dokumenteres med legeerklæring.</article></section></main></body></html>