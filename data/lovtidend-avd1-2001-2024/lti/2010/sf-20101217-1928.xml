<!DOCTYPE html><html lang="no"><head><title>Forskrift om vedtekter for Norges forskningsråd</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-17-1928</dd><dt class="dokid">DokumentID</dt><dd class="dokid">LTI/forskrift/2010-12-17-1928</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2014 hefte 13 s 1970</dd><dt class="dateInForce">I kraft fra</dt><dd class="dateInForce">2011-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§24</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2014-09-12 15:30</dd><dt class="journalNumber">Journalnummer</dt><dd class="journalNumber">2014-0839</dd><dt class="titleShort">Korttittel</dt><dd class="titleShort">Forskrift om vedtekter for Norges forskningsråd</dd><dt class="title">Tittel</dt><dd class="title">Forskrift om vedtekter for Norges forskningsråd</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. desember 2010 med hjemmel i Stortingets plenumsvedtak 3. desember 1992 og lov 10. februar 1967 om behandlingsmåten i forvaltningssaker (forvaltningsloven) § 24 fjerde ledd og § 28 fjerde ledd. Fremmet av Kunnskapsdepartementet.</dd><dt class="refid">RefID</dt><dd class="refid">forskrift/2010-12-17-1928</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter for Norges forskningsråd<ul class="tocSubUl"><li>§ 1. Formål</li><li>§ 2. Hovedoppgaver</li><li>§ 3. Organisering</li><li>§ 4. Hovedstyret</li><li>§ 5. Divisjonsstyrene oppnevnt etter § 3</li><li>§ 6. Andre organer og arbeidsform</li><li>§ 7. Administrerende direktør</li><li>§ 8. Norges forskningsråds status og fullmakter</li><li>§ 9. Vedtekter</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-17-1928" id="dokument"><h1>Forskrift om vedtekter for Norges forskningsråd</h1><article class="legalArticle" data-lovdata-URL="LTI/forskrift/2010-12-17-1928/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Norges forskningsråd skal være et nasjonalt utøvende forskningsstrategisk organ. Norges forskningsråd har ansvar for å øke kunnskapsgrunnlaget og bidra til å dekke samfunnets behov for forskning ved å fremme grunnleggende og anvendt forskning og innovasjon. Forskningsrådet skal arbeide for å fremme internasjonalt forskningssamarbeid. Norges forskningsråd skal gi myndighetene råd i forskningspolitiske saker.</article></article><article class="legalArticle" data-lovdata-URL="LTI/forskrift/2010-12-17-1928/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedoppgaver</span></h2><article class="legalP" id="paragraf-2-ledd-1">Norges forskningsråd skal<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">ivareta grunnleggende forskning, arbeide for utvikling av fag og disipliner og for flerfaglighet i forskning</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">støtte forskning som bidrar til samfunnsdebatt, utviklingen av demokratiet og grunnlaget for politikkutformingen</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">arbeide for å fremme innovasjon i næringsliv og offentlig sektor i hele landet</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">arbeide for sammenheng mellom grunnleggende og anvendt forskning og innovasjon</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">ha et nasjonalt ansvar for forskningsformidling og bidra til at resultater fra forskning blir tatt i bruk</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">arbeide for å fremme internasjonalt forskningssamarbeid</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">bidra til kvalitet i norsk forskning</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">bidra til samarbeid og helhet i det offentlige virkemiddelapparatet</article></article></li><li data-li-identifier="i)" data-name="i)"><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">bidra til god arbeidsdeling og samarbeid i det forskningsutførende nivået og ha et strategisk ansvar for instituttsektoren</article></article></li><li data-li-identifier="j)" data-name="j)"><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">sørge for evaluering av norsk forskning</article></article></li><li data-li-identifier="k)" data-name="k)"><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1">gi myndighetene råd som grunnlag for utforming av forskningspolitikken.</article></article></li></ul></article></article><article class="legalArticle" data-lovdata-URL="LTI/forskrift/2010-12-17-1928/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Organisering</span></h2><article class="legalP" id="paragraf-3-ledd-1">Hovedstyret er Forskningsrådets øverste organ.</article><article class="legalP" id="paragraf-3-ledd-2">Den faglige virksomheten i Norges forskningsråd skal ledes av fire divisjonsstyrer med ansvar for henholdsvis<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-2-punkt-1"><article class="legalP" id="paragraf-3-ledd-2-punkt-1-ledd-1">fag- og disiplinutvikling, og utviklingen av forskningssystemet</article></article></li><li data-li-identifier="b)" data-name="b)"><article class="listArticle" id="paragraf-3-ledd-2-punkt-2"><article class="legalP" id="paragraf-3-ledd-2-punkt-2-ledd-1">forskning og innovasjon i og for næringslivet</article></article></li><li data-li-identifier="c)" data-name="c)"><article class="listArticle" id="paragraf-3-ledd-2-punkt-3"><article class="legalP" id="paragraf-3-ledd-2-punkt-3-ledd-1">velferdssamfunnets utfordringer knyttet til områdene helse, velferd og utdanning</article></article></li><li data-li-identifier="d)" data-name="d)"><article class="listArticle" id="paragraf-3-ledd-2-punkt-4"><article class="legalP" id="paragraf-3-ledd-2-punkt-4-ledd-1">globale utfordringer knyttet til områdene energi, miljø og klima.</article></article></li></ul></article><article class="legalP" id="paragraf-3-ledd-3">Hovedstyret oppnevner divisjonsstyrene som har ansvar for den faglige virksomheten i divisjonene, i henhold til delegering fra hovedstyret.</article><article class="legalP" id="paragraf-3-ledd-4">Norges forskningsråd skal ha en enhetlig administrasjon ledet av en administrerende direktør.</article></article><article class="legalArticle" data-lovdata-URL="LTI/forskrift/2010-12-17-1928/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hovedstyret</span></h2><ul class="defaultList"><li data-li-identifier="1." data-name="1."><article class="listArticle" id="paragraf-4-punkt-1"><span class="miscHeadline"><i>Oppnevning, sammensetning og funksjonstid</i></span><article class="legalP" id="paragraf-4-punkt-1-ledd-1">Kongen oppnevner hovedstyret for 4 år. Hovedstyret skal settes sammen av personer med bred innsikt i forskning, næringsliv og samfunnsspørsmål for øvrig. Hovedstyret skal ha 9 medlemmer og 2 numeriske varamedlemmer.</article><article class="legalP" id="paragraf-4-punkt-1-ledd-2">Blant hovedstyrets medlemmer utpeker Kongen leder og nestleder i hovedstyret og ledere for divisjonsstyrene. Dersom enkeltmedlemmer trer ut av hovedstyret, kan Kunnskapsdepartementet foreta ny oppnevning for resten av perioden.</article><article class="legalP" id="paragraf-4-punkt-1-ledd-3">Medlemmene kan gjenoppnevnes, men ingen kan sitte sammenhengende i hovedstyret i mer enn to perioder.</article><article class="legalP" id="paragraf-4-punkt-1-ledd-4">I interne administrative saker suppleres hovedstyret med en representant for de ansatte.</article></article></li><li data-li-identifier="2." data-name="2."><article class="listArticle" id="paragraf-4-punkt-2"><span class="miscHeadline"><i>Oppgaver</i></span><article class="legalP" id="paragraf-4-punkt-2-ledd-1">Hovedstyret er Norges forskningsråds øverste organ og representerer Forskningsrådet utad. Hovedstyret er ansvarlig for Forskningsrådets samlede virksomhet.</article><article class="legalP" id="paragraf-4-punkt-2-ledd-2">Forskningsrådets hovedstyre skal i sitt arbeid følge opp de forskningspolitiske retningslinjer fastsatt av regjering og storting, og skal i sin rådgiving overfor overordnet myndighet gi innspill til framtidig forskningspolitikk.</article><article class="legalP" id="paragraf-4-punkt-2-ledd-3">Hovedstyret har hovedansvar for Forskningsrådets strategi og for at denne blir lagt til grunn for Forskningsrådets arbeid. Hovedstyret har ansvar for at Forskningsrådet fungerer som et helhetlig organ. Dette innebærer blant annet et godt samarbeid internt i Forskningsrådet. Hovedstyret fordeler oppgaver og ansvar i Forskningsrådet og skal vurdere om Forskningsrådet har en hensiktsmessig organisering, herunder om antall divisjonsstyrer og om inndelingen i divisjonsstyrenes ansvarsområder er hensiktsmessig.</article><article class="legalP" id="paragraf-4-punkt-2-ledd-4">Hovedstyret utarbeider årlig forslag til Kunnskapsdepartementet om Forskningsrådets samlede budsjett. Hovedstyret fremmer budsjettforslag til alle aktuelle departementer, fordeler midlene som stilles til rådighet for Norges forskningsråd, og vedtar generelle retningslinjer for bruk av midlene.</article><article class="legalP" id="paragraf-4-punkt-2-ledd-5">Hovedstyret representerer Forskningsrådet i styringsdialogen med Kunnskapsdepartementet. Departementet fastsetter i samråd med Forskningsrådet styringsdialogens form og innhold.</article><article class="legalP" id="paragraf-4-punkt-2-ledd-6">Forskningsrådets hovedstyre tilsetter administrerende direktør.</article></article></li><li data-li-identifier="3." data-name="3."><article class="listArticle" id="paragraf-4-punkt-3"><span class="miscHeadline"><i>Forretningsorden</i></span><article class="legalP" id="paragraf-4-punkt-3-ledd-1">Hovedstyrets leder innkaller til møter. Hovedstyret holder møter så ofte lederen bestemmer eller når 4 eller flere av medlemmene ønsker det.</article><article class="legalP" id="paragraf-4-punkt-3-ledd-2">Hovedstyret er beslutningsdyktig når mer enn halvparten av de stemmeberettigede er til stede. Vedtak gjøres med simpelt flertall. Lederens stemme gjør utslag ved stemmelikhet.</article><article class="legalP" id="paragraf-4-punkt-3-ledd-3">Norges forskningsråds administrerende direktør deltar uten stemmerett i hovedstyremøtene.</article></article></li></ul></article><article class="legalArticle" data-lovdata-URL="LTI/forskrift/2010-12-17-1928/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Divisjonsstyrene oppnevnt etter § 3</span></h2><article class="legalP" id="paragraf-5-ledd-1">Medlemmene i divisjonsstyrene – med unntak av lederne – oppnevnes av hovedstyret for perioder på 4 år. Styrene har fra 6 til 10 medlemmer. Det skal legges vekt på faglig bredde og kompetanse innenfor styrets ansvarsområde ved oppnevningen. Hovedstyret kan ikke oppnevne noe medlem til divisjonsstyrene for mer enn to sammenhengende perioder. Hovedstyret fastsetter divisjonsstyrenes mandat og forretningsorden.</article><article class="legalP" id="paragraf-5-ledd-2">Divisjonsstyrene rapporterer til hovedstyret, skal gi faglige råd til hovedstyret og for øvrig arbeide innenfor de rammer og retningslinjer som hovedstyret fastsetter.</article><article class="legalP" id="paragraf-5-ledd-3">Administrerende direktør eller den han utpeker, deltar på styremøtene uten stemmerett.</article></article><article class="legalArticle" data-lovdata-URL="LTI/forskrift/2010-12-17-1928/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Andre organer og arbeidsform</span></h2><article class="legalP" id="paragraf-6-ledd-1">Forskningsrådet kan nedsette utvalg for å bistå i gjennomføringen av Forskningsrådets oppgaver. Dette kan være rådgivende komiteer, fagutvalg, programstyrer m.m. Beslutningsmyndighet og bevilgningsmyndighet vil kunne delegeres til slike utvalg.</article><article class="legalP" id="paragraf-6-ledd-2">Forskningsrådets administrasjon og styrende organer skal ha en åpen arbeidsform. Rutiner og prosedyrer skal være tilpasset de ulike brukergruppene.</article></article><article class="legalArticle" data-lovdata-URL="LTI/forskrift/2010-12-17-1928/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrerende direktør</span></h2><article class="legalP" id="paragraf-7-ledd-1">Administrerende direktør tilsettes av hovedstyret for en periode på 6 år, med adgang til fornyet ansettelse en gang. Hovedstyret fastsetter administrerende direktørs lønn.</article><article class="legalP" id="paragraf-7-ledd-2">Administrerende direktør leder Forskningsrådets administrasjon og har ansvar for at administrasjonen iverksetter hovedstyrets vedtak. Hovedstyret fastsetter nærmere instruks for administrerende direktør.</article></article><article class="legalArticle" data-lovdata-URL="LTI/forskrift/2010-12-17-1928/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Norges forskningsråds status og fullmakter</span></h2><article class="legalP" id="paragraf-8-ledd-1">Norges forskningsråd er et forvaltningsorgan med særskilte fullmakter, forvaltningsmessig underlagt Kunnskapsdepartementet. Prinsipielle spørsmål av politisk karakter skal legges fram for Kunnskapsdepartementet.</article><article class="legalP" id="paragraf-8-ledd-2">I tillegg til det som ellers går fram av disse vedtektene, innebærer Norges forskningsråds forvaltningsstatus at<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">Tilsettingsforholdene i Norges forskningsråd reguleres av arbeidsmiljølovens og arbeidstvistlovens bestemmelser.</article></article></li><li data-li-identifier="b)" data-name="b)"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">Forskningsrådet disponerer selv sine inntekter, og omfattes dermed ikke av bruttoprinsippet for budsjettering i statlig virksomhet.</article></article></li><li data-li-identifier="c)" data-name="c)"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">Forskningsrådets budsjett og regnskap skal følge budsjettåret for statsregnskapet. Riksrevisjonen reviderer Forskningsrådets regnskap.</article></article></li><li data-li-identifier="d)" data-name="d)"><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">Norges forskningsråds regnskap og årsmelding sendes departementet. All resultatinformasjon som kreves i henhold til budsjett og tildelingsbrev fra ulike departementer, sendes både til Kunnskapsdepartementet og det angjeldende departement.</article></article></li><li data-li-identifier="e)" data-name="e)"><article class="listArticle" id="paragraf-8-ledd-2-punkt-5"><article class="legalP" id="paragraf-8-ledd-2-punkt-5-ledd-1">For Norges forskningsråds vedtak gjelder ikke forvaltningslovens regler om begrunnelsesplikt og vedtaket kan ikke påklages. For tjenestemannssaker gjelder likevel forvaltningslovens bestemmelser så langt den selv foreskriver det.</article></article></li><li data-li-identifier="f)" data-name="f)"><article class="listArticle" id="paragraf-8-ledd-2-punkt-6"><article class="legalP" id="paragraf-8-ledd-2-punkt-6-ledd-1">For Norges forskningsråd gjelder de fullmakter og retningslinjer som er fastsatt i den til enhver tid gjeldende hovedinstruks om økonomiforvaltning.</article></article></li></ul></article></article><article class="legalArticle" data-lovdata-URL="LTI/forskrift/2010-12-17-1928/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vedtekter</span></h2><article class="legalP" id="paragraf-9-ledd-1">Norges forskningsråds vedtekter fastsettes gjennom kgl.res. Hovedstyret skal bli forelagt forslag til endringer for uttalelse. Hovedstyret kan fremme forslag til endringer i vedtektene.</article></article><article class="legalArticle" data-lovdata-URL="LTI/forskrift/2010-12-17-1928/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Disse vedtekter trer i kraft fra 1. januar 2011.</article></article></main></body></html>