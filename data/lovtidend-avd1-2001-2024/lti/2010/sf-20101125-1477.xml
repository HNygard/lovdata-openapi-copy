<!DOCTYPE html><html lang="no"><head><title>Forskrift om endring i forskrift om vedtekter for Norsk kulturminnefond</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-25-1477</dd><dt class="dokid">DokumentID</dt><dd class="dokid">LTI/forskrift/2010-11-25-1477</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 13 s 2257</dd><dt class="dateInForce">I kraft fra</dt><dd class="dateInForce">2011-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-06-27-801</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2010-11-30 14:00</dd><dt class="journalNumber">Journalnummer</dt><dd class="journalNumber">2010-0987</dd><dt class="titleShort">Korttittel</dt><dd class="titleShort">Endr. i forskrift om Norsk kulturminnefond</dd><dt class="title">Tittel</dt><dd class="title">Forskrift om endring i forskrift om vedtekter for Norsk kulturminnefond</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Miljøverndepartementet 25. november 2010 med hjemmel i stortingsvedtak 21. juni 2002 (vedtak nr. 526 (2001–2002)), jf. St.prp.nr.63 (2001–2002) og Innst.S.nr.255 (2001–2002).</dd><dt class="refid">RefID</dt><dd class="refid">forskrift/2010-11-25-1477</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om vedtekter for Norsk kulturminnefond<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Hva kan det gis tilskudd til</li><li>§ 3. Virkeområde</li><li>§ 4. Hvem kan søke</li><li>§ 5. Fondets rettslige stilling og midler</li><li>§ 6. Styret</li><li>§ 7. Styrets oppgaver og arbeidsform</li><li>§ 8. Direktør</li><li>§ 9. Faggruppe</li><li>§ 10. Fredete kulturminner</li><li>§ 11. Vilkår og rammer for tilskudd</li><li>§ 12. Kunngjøring</li><li>§ 13. Krav til søknaden og behandling av søknadene</li><li>§ 14. Klageadgang</li><li>§ 15. Informasjon til søkere som får tildelt tilskudd – innhold i tilsagnsbrevet</li><li>§ 16. Utbetaling av tilskudd</li><li>§ 17. Krav til rapportering og regnskap fra mottaker av tilskudd</li><li>§ 18. Reduksjon i eller tilbakebetaling av tilskudd ved brudd på vilkår satt i tilsagnet</li><li>§ 19. Revisjon</li><li>§ 20. Endringer, utfyllinger mv.</li><li>§ 21. Ikrafttreden</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-11-25-1477" id="dokument"><h1>Forskrift om endring i forskrift om vedtekter for Norsk kulturminnefond</h1><section class="section" data-name="kapI" id="kapittel-1" data-lovdata-URL="LTI/forskrift/2010-11-25-1477/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 27. juni 2003 nr. 801 om vedtekter for Norsk kulturminnefond er det gjort en rekke endringer. Forskriften lyder i sin helhet etter dette:</article><span class="futuretitle" id="kapittel-1-foreslåttittel-1">Kapittel 1. Innledende bestemmelser</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Norsk Kulturminnefond skal:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">bidra til å styrke arbeidet med å bevare verneverdige og fredete kulturminner</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">bidra til at et mangfold av kulturminner og kulturmiljøer kan benyttes som grunnlag for framtidig opplevelse, kunnskap, utvikling og verdiskaping.</article></article></li></ul></article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Hva kan det gis tilskudd til</span></span><article class="legalP" id="kapittel-1-foreslåttparagraf-2-ledd-1">Kulturminnefondets midler kan brukes til tiltak innenfor hele kulturminnefeltet.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-3-ledd-1">Kulturminnefondets geografiske virkeområde er fastlands-Norge ut til territorialgrensen. Fondet gjelder ikke for tiltak på Svalbard, Jan Mayen og i utlandet.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Hvem kan søke</span></span><article class="legalP" id="kapittel-1-foreslåttparagraf-4-ledd-1">Private eiere og frivillige organisasjoner kan søke. Kommuner kan i særlige tilfeller søke for egne eide kulturminner, jf. § 11 femte ledd.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Fondets rettslige stilling og midler</span></span><article class="legalP" id="kapittel-1-foreslåttparagraf-5-ledd-1">Kulturminnefondet er et statlig fond, opprettet ved stortingsvedtak 21. juni 2002, og hører under Miljøverndepartementet.</article><article class="legalP" id="kapittel-1-foreslåttparagraf-5-ledd-2">Kulturminnefondets kapital bevilges av Stortinget. Midlene skal plasseres på konto i statskassen med rente tilsvarende 10-års statsobligasjonslån. Avkastning godskrives fondets konto hvert år pr 31. desember.</article><article class="legalP" id="kapittel-1-foreslåttparagraf-5-ledd-3">Etter Stortingets bevilgning avsettes den årlige avkastning av kapitalen til Kulturminnefondets formål. Midlene stilles til disposisjon for fondets styre gjennom tildelingsbrev fra Miljøverndepartementet.</article><article class="legalP" id="kapittel-1-foreslåttparagraf-5-ledd-4">Forvaltningsloven, offentlighetsloven og reglement for økonomistyring i staten gjelder for fondets saksbehandling.</article></article><span class="futuretitle" id="kapittel-1-foreslåttittel-2">Kapittel 2. Fondets organer</span><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Styret</span></span><article class="legalP" id="kapittel-1-foreslåttparagraf-6-ledd-1">Fondet skal ha et styre med fem medlemmer og tre varamedlemmer. Medlemmenes og varamedlemmenes tjenestetid er fire år. Et styremedlem kan gjenoppnevnes én gang.</article><article class="legalP" id="kapittel-1-foreslåttparagraf-6-ledd-2">Styrets medlemmer med varamedlemmer, herunder styrets leder og nestleder, oppnevnes av Miljøverndepartementet. Departementet fastsetter godtgjørelsen til styrets medlemmer og varamedlemmer.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Styrets oppgaver og arbeidsform</span></span><article class="legalP" id="kapittel-1-foreslåttparagraf-7-ledd-1">Styret forvalter fondet i samsvar med og innenfor rammene av disse forskrifter, og treffer vedtak om tilskudd fra fondets midler.</article><article class="legalP" id="kapittel-1-foreslåttparagraf-7-ledd-2">Styret kan treffe vedtak når minst tre styremedlemmer, herunder styrets leder eller nestleder er til stede.</article><article class="legalP" id="kapittel-1-foreslåttparagraf-7-ledd-3">To styremedlemmer kan kreve at det avholdes styremøte for behandling av en bestemt sak.</article><article class="legalP" id="kapittel-1-foreslåttparagraf-7-ledd-4">En beslutning av styret krever at flertallet av de medlemmene som deltar i behandlingen av en sak, har stemt for. Ved stemmelikhet gjelder det som lederen, eller i dennes fravær, nestlederen har stemt for.</article><article class="legalP" id="kapittel-1-foreslåttparagraf-7-ledd-5">Styret kan delegere til direktøren å fatte vedtak i kurante saker.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Direktør</span></span><article class="legalP" id="kapittel-1-foreslåttparagraf-8-ledd-1">Direktør tilsettes på åremål av Miljøverndepartementet for en periode på seks år, som kan fornyes én gang. Direktør står for den daglige ledelsen av Kulturminnefondets virksomhet, deltar i styremøtene og skal følge de retningslinjer og pålegg som styret har gitt.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Faggruppe</span></span><article class="legalP" id="kapittel-1-foreslåttparagraf-9-ledd-1">Styret kan, for et tidsrom på inntil tre år av gangen, oppnevne medlemmer til én eller flere faggrupper.</article><article class="legalP" id="kapittel-1-foreslåttparagraf-9-ledd-2">Faggruppene skal bestå av minst tre medlemmer. Kompetansen bør gjenspeile de ulike typene av kulturminner og kulturmiljøer som det kan søkes tilskudd om.</article><article class="legalP" id="kapittel-1-foreslåttparagraf-9-ledd-3">Styret fastsetter faggruppenes ansvar og oppgaver.</article></article><span class="futuretitle" id="kapittel-1-foreslåttittel-3">Kapittel 3. Tilskudd</span><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Fredete kulturminner</span></span><article class="legalP" id="kapittel-1-foreslåttparagraf-10-ledd-1">Minst 1/3 av tilskuddene bør over tid nyttes til fredete kulturminner og kulturmiljøer.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Vilkår og rammer for tilskudd</span></span><article class="legalP" id="kapittel-1-foreslåttparagraf-11-ledd-1">Tilskudd fra Kulturminnefondet gis på grunnlag av en skjønnsmessig vurdering av objektets kulturminnefaglige verdi og tiltakets virkning på denne, jf. § 2. Mulighet for kulturminnets bruk etter gjennomføring av tiltaket, bør vurderes særskilt.</article><article class="legalP" id="kapittel-1-foreslåttparagraf-11-ledd-2">Kulturminnefondet skal initiere og støtte prosjekter som:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-11-ledd-2-punkt-1"><article class="legalP" id="kapittel-1-foreslåttparagraf-11-ledd-2-punkt-1-ledd-1">har samfinansiering mellom offentlige og private aktører, samt prosjekter som utløser private midler eller betydelig egeninnsats</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-11-ledd-2-punkt-2"><article class="legalP" id="kapittel-1-foreslåttparagraf-11-ledd-2-punkt-2-ledd-1">kommer allmennheten til gode og som skaper gode synergieffekter.</article></article></li></ul></article><article class="legalP" id="kapittel-1-foreslåttparagraf-11-ledd-3">Det kan ikke gis tilskudd til tiltak som allerede er iverksatt på søknadstidspunktet.</article><article class="legalP" id="kapittel-1-foreslåttparagraf-11-ledd-4">Tilskudd fra Kulturminnefondet forutsetter minimum 30 prosent privat medfinansiering i det enkelte prosjekt. Det bør tilstrebes at Kulturminnefondets andel i gjennomsnitt ikke overstiger 50 prosent.</article><article class="legalP" id="kapittel-1-foreslåttparagraf-11-ledd-5">I særskilte prioriteringer som departementet har fastsatt innenfor formålet, i saker om fredete kulturminner og kulturhistorisk viktige kirker, kan styret fravike kravet om privat medfinansiering. Kulturminnefondets andel i slike saker kan være maksimum 70 prosent. Det samme gjelder i saker som gjelder kommunalt eide kulturminner, som overveiende kommer allmennheten til gode. I slike saker bør det settes vilkår om at kommunen inngår langsiktig avtale med private om samarbeid om drift, og at det for eksempel vedtas arealplan for bevaring av kulturminnet.</article></article><span class="futuretitle" id="kapittel-1-foreslåttittel-4">Kapittel 4. Behandling av søknader</span><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Kunngjøring</span></span><article class="legalP" id="kapittel-1-foreslåttparagraf-12-ledd-1">Kunngjøring av tilskuddsmidlene skal skje gjennom media på en måte som sikrer god geografisk spredning. Kunngjøringen skal vise til forskriften og hvor denne er gjort tilgjengelig.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Krav til søknaden og behandling av søknadene</span></span><article class="legalP" id="kapittel-1-foreslåttparagraf-13-ledd-1">Søknad om tilskudd sendes til Kulturminnefondets administrasjon på skjema fastsatt av fondet. Søknaden skal være undertegnet av tiltakshaver og medundertegnet av eier. Navn, adresse og telefonnummer for vedkommende må framgå av søknaden. Organisasjonsnummer oppgis i de tilfeller hvor søker er registrert.</article><article class="legalP" id="kapittel-1-foreslåttparagraf-13-ledd-2">Søknaden bør inneholde en dokumentasjon, beskrivelse av dagens tilstand, beskrivelse av formålet med tiltaket, en utfyllende drøfting av hvilke valg som er gjort i prosjekteringen av tiltaket, samt framdriftsplan.</article><article class="legalP" id="kapittel-1-foreslåttparagraf-13-ledd-3">I søknader som gjelder tiltak av komplisert teknisk eller annen faglig art, bør det redegjøres for hvordan søker får tilgang til nødvendig kompetanse til å gjennomføre tiltaket.</article><article class="legalP" id="kapittel-1-foreslåttparagraf-13-ledd-4">Søknaden bør inneholde et realistisk kostnadsoverslag for gjennomføring av tiltaket, en finansieringsplan og søknadssum. Kulturminnefondet kan fastsette nærmere krav til spesifikasjon av kostnadene ved og finansieringen av tiltaket. Dersom det i finansieringsplanen forutsettes bidrag, lån og lignende fra andre enn fondet og egeninnsats, skal disse spesifiseres med beløp, og inntektskildene skal kunne bekreftes.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Klageadgang</span></span><article class="legalP" id="kapittel-1-foreslåttparagraf-14-ledd-1">Vedtak i saker om tildeling av tilskudd kan bare påklages til Miljøverndepartementet på grunnlag av feil ved saksbehandlingen eller rettsanvendelsen. Denne begrensningen i klageretten er foretatt med hjemmel i forvaltningsloven § 28 femte ledd.</article></article><span class="futuretitle" id="kapittel-1-foreslåttittel-5">Kapittel 5. Forutsetninger for utbetaling av tilskudd</span><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Informasjon til søkere som får tildelt tilskudd – innhold i tilsagnsbrevet</span></span><article class="legalP" id="kapittel-1-foreslåttparagraf-15-ledd-1">Kulturminnefondet skal utarbeide tilsagnsbrev, som angir størrelsen på tilskuddet og alle vilkår som har betydning for mottakers gjennomføring av tiltaket. Brevet skal også bl.a. inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-15-ledd-1-punkt-1"><article class="legalP" id="kapittel-1-foreslåttparagraf-15-ledd-1-punkt-1-ledd-1">igangsettingsfrist og en ferdigstillelsesdato for tiltaket,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-15-ledd-1-punkt-2"><article class="legalP" id="kapittel-1-foreslåttparagraf-15-ledd-1-punkt-2-ledd-1">krav til rapportering og oppbevaring av regnskapsbilag og annen regnskapsdokumentasjon,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-15-ledd-1-punkt-3"><article class="legalP" id="kapittel-1-foreslåttparagraf-15-ledd-1-punkt-3-ledd-1">opplysninger om mulige kontroller som kan bli gjennomført for å undersøke om midlene er nyttet i samsvar med vilkårene for tilsagnet,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-15-ledd-1-punkt-4"><article class="legalP" id="kapittel-1-foreslåttparagraf-15-ledd-1-punkt-4-ledd-1">vilkår om at retten til tilskudd kan bortfalle helt eller delvis eller at utbetalt tilskudd helt eller delvis kan bli krevd tilbakebetalt, dersom forutsetning for tilskudd blir brutt,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-15-ledd-1-punkt-5"><article class="legalP" id="kapittel-1-foreslåttparagraf-15-ledd-1-punkt-5-ledd-1">opplysning om søkers plikt til umiddelbart å informere kulturminnefondet skriftlig om alle forhold som har betydning for gjennomføringen av tiltaket, enten det gjelder fremdrift, økonomi eller den kulturminnefaglige utførelsen av arbeidene.</article></article></li></ul></article><article class="legalP" id="kapittel-1-foreslåttparagraf-15-ledd-2">Tilsagnsmottakere skal undertegne en aksept på at de godtar vilkårene i tilsagnet innen seks uker etter mottatt tilsagn. I motsatt fall kan tilskuddet bortfalle i sin helhet.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Utbetaling av tilskudd</span></span><article class="legalP" id="kapittel-1-foreslåttparagraf-16-ledd-1">Kulturminnefondet fastsetter utbetalingsplan med utgangspunkt i tilskuddets størrelse. Tilskudd utbetales etter skriftlig anmodning fra tilskuddsmottaker. Første del skjer ved dokumentasjon av påbegynt arbeid. Øvrige utbetalinger skjer etterskuddsvis i takt med mottakers forbruk ved gjennomføring av tiltaket.</article><article class="legalP" id="kapittel-1-foreslåttparagraf-16-ledd-2">Siste delutbetaling skjer etter at sluttrapport foreligger og er godkjent av fondet.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Krav til rapportering og regnskap fra mottaker av tilskudd</span></span><article class="legalP" id="kapittel-1-foreslåttparagraf-17-ledd-1">Kulturminnefondet fastsetter krav til hvordan tilskuddsmottaker skal rapportere. Det kan kreves revisorattester.</article><article class="legalP" id="kapittel-1-foreslåttparagraf-17-ledd-2">Sluttrapport skal foreligge senest tre måneder etter at tiltaket er gjennomført. Sluttrapporten skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-17-ledd-2-punkt-1"><article class="legalP" id="kapittel-1-foreslåttparagraf-17-ledd-2-punkt-1-ledd-1">regnskapsoversikt over kostnader og finansiering satt opp som fondet har fastsatt, jf. § 13,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-17-ledd-2-punkt-2"><article class="legalP" id="kapittel-1-foreslåttparagraf-17-ledd-2-punkt-2-ledd-1">orientering om tiltaket er gjennomført iht tilsagnet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-17-ledd-2-punkt-3"><article class="legalP" id="kapittel-1-foreslåttparagraf-17-ledd-2-punkt-3-ledd-1">redegjørelse for hele prosjektet og rapport for utført arbeid, jf forskriftens § 13 og</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-17-ledd-2-punkt-4"><article class="legalP" id="kapittel-1-foreslåttparagraf-17-ledd-2-punkt-4-ledd-1">dokumentasjon i form av fotografier eller andre medier.</article></article></li></ul></article><article class="legalP" id="kapittel-1-foreslåttparagraf-17-ledd-3">Det kan gjøres unntak fra kravet om frist for sluttrapport dersom særlige grunner taler for det.</article><article class="legalP" id="kapittel-1-foreslåttparagraf-17-ledd-4">Tilskuddsmottaker skal oppbevare regnskapsdokumentasjon i 5 år etter siste utbetaling.</article><article class="legalP" id="kapittel-1-foreslåttparagraf-17-ledd-5">Kulturminnefondet kan gjennomføre dokumentkontroll og stedlig tilsyn med at tilskudd nyttes etter forutsetningene. Kontroll kan også utføres av Riksrevisjonen, jf. lov om Riksrevisjonen § 12 tredje ledd.</article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Reduksjon i eller tilbakebetaling av tilskudd ved brudd på vilkår satt i tilsagnet</span></span><article class="legalP" id="kapittel-1-foreslåttparagraf-18-ledd-1">Dersom faktiske kostnader er lavere enn det som er lagt til grunn ved innvilget tilsagn om tilskudd, skal tilskuddet reduseres på utbetalingstidspunktet. Reduksjonen skjer innenfor vedtakets rammer om Kulturminnefondets andel. Direktøren har fullmakt til å redusere utbetaling av tilskudd.</article><article class="legalP" id="kapittel-1-foreslåttparagraf-18-ledd-2">Dersom Kulturminnefondet finner at tilskuddet er brukt i strid med forutsetningene, kan styret vedta at tilskuddet skal kreves helt eller delvis tilbakebetalt. Mottaker av utbetalt tilskudd skal skriftlig underrettes om dette snarest mulig med en rimelig frist for tilbakebetaling. Kravet følges opp i samsvar med Bestemmelser om økonomistyring i staten kapitlene 5.4.2.5, 5.4.3, 5.4.4 og 5.4.5. Beslutning om at retten til tilskudd helt eller delvis er bortfalt eller at allerede utbetalt tilskudd skal tilbakebetales, er enkeltvedtak etter forvaltningsloven og kan således påklages.</article></article><span class="futuretitle" id="kapittel-1-foreslåttittel-6">Kapittel 6. Avsluttende bestemmelser/overgangsbestemmelser</span><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Revisjon</span></span><article class="legalP" id="kapittel-1-foreslåttparagraf-19-ledd-1">Kulturminnefondets regnskap skal revideres av Riksrevisjonen.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Endringer, utfyllinger mv.</span></span><article class="legalP" id="kapittel-1-foreslåttparagraf-20-ledd-1">Miljøverndepartementet kan administrativt gjøre mindre endringer i denne forskrift.</article></article><article class="futureLegalArticle" data-name="§21" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Ikrafttreden</span></span><article class="legalP" id="kapittel-1-foreslåttparagraf-21-ledd-1">Denne forskrift om vedtekter trer i kraft straks.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-11-25-1477/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2011.</article></section></main></body></html>