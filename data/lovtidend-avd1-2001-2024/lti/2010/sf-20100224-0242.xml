<!DOCTYPE html><html lang="no"><head><title>Regler om forvaltningen av eiendomsporteføljen i Statens pensjonsfond utland</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-02-24-242</dd><dt class="dokid">DokumentID</dt><dd class="dokid">LTI/forskrift/2010-02-24-242</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 3 s 407</dd><dt class="dateInForce">I kraft fra</dt><dd class="dateInForce">2010-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-12-21-123/§2</li><li>lov/2005-12-21-123/§7</li></ul></dd><dt class="dateOfPublication">Kunngjort</dt><dd class="dateOfPublication">2010-03-02 13:54</dd><dt class="journalNumber">Journalnummer</dt><dd class="journalNumber">2010-0190</dd><dt class="titleShort">Korttittel</dt><dd class="titleShort">Regler om eiendom i Statens pensjonsfond utland</dd><dt class="title">Tittel</dt><dd class="title">Regler om forvaltningen av eiendomsporteføljen i Statens pensjonsfond utland</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 24. februar 2010 med hjemmel i lov 21. desember 2005 nr. 123 om Statens pensjonsfond § 2 annet ledd og § 7.</dd><dt class="refid">RefID</dt><dd class="refid">forskrift/2010-02-24-242</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Regler om forvaltningen av eiendomsporteføljen i Statens pensjonsfond utland<ul class="tocSubUl"><li>§ 1. Norges Banks forvalteroppgave</li><li>§ 2. Definisjoner</li><li>§ 3. Overordnede rammer for investeringer i eiendom</li><li>§ 4. Strategisk land- og sektorfordeling</li><li>§ 5. Avkastningsmål</li><li>§ 6. Diversifiseringskrav</li><li>§ 7. Belåning</li><li>§ 8. Eksterne forvaltere og tjenesteytere (utkontraktering)</li><li>§ 9. Investeringsgjennomgang (due diligence)</li><li>§ 10. Strategiplan</li><li>§ 11. Verdivurdering</li><li>§ 12. Føring av regnskapsmessig avkastning mv. mot fondets kronekonto</li><li>§ 13. Forholdet til andre regler om forvaltningen av Statens pensjonsfond utland</li><li>§ 14. Offentlig rapportering</li><li>§ 15. Rapportering til IPD</li><li>§ 16. Offentliggjøring av internt regelverk</li><li>§ 17. Innfasing av eiendom i fondets portefølje</li><li>§ 18. Ikraftsettelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-02-24-242" id="dokument"><h1>Regler om forvaltningen av eiendomsporteføljen i Statens pensjonsfond utland</h1><article class="legalArticle" data-lovdata-URL="LTI/forskrift/2010-02-24-242/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Norges Banks forvalteroppgave</span></h2><article class="numberedLegalP" data-numerator="1" id="paragraf-1-nummer-1">(1) Norges Bank (banken) skal plassere inntil 5 pst. av fondsmidlene i Statens pensjonsfond utland (fondet) i en egen portefølje av eiendomsinvesteringer (eiendomsporteføljen) i henhold til disse reglene.</article><article class="numberedLegalP" data-numerator="2" id="paragraf-1-nummer-2">(2) Norges Bank skal søke å oppnå høyest mulig avkastning på investeringene i utenlandsk valuta innenfor de rammer som følger av reglene.</article></article><article class="legalArticle" data-lovdata-URL="LTI/forskrift/2010-02-24-242/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="numberedLegalP" data-numerator="1" id="paragraf-2-nummer-1">(1) Med bruttoverdi menes i dette regelverket verdien av eiendomsporteføljen før fradrag for fondets andel av gjeld knyttet til investeringene.</article><article class="numberedLegalP" data-numerator="2" id="paragraf-2-nummer-2">(2) Med nettoverdi menes i dette regelverket verdien av eiendomsporteføljen fratrukket fondets andel av gjeld knyttet til investeringene.</article><article class="numberedLegalP" data-numerator="3" id="paragraf-2-nummer-3">(3) Nettoavkastningen av eiendomsporteføljen skal beregnes etter fratrekk for alle kostnader, som drifts-, transaksjons- og skatte-, forvaltnings- og depotkostnader.</article><article class="numberedLegalP" data-numerator="4" id="paragraf-2-nummer-4">(4) Med eiendom menes i dette regelverket rettigheter til grunn og eventuell bebyggelse som finnes på denne. Eiendom omfatter ikke infrastruktur slik som veier, jernbane, havner, flyplasser og annen grunnleggende infrastruktur.</article></article><article class="legalArticle" data-lovdata-URL="LTI/forskrift/2010-02-24-242/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overordnede rammer for investeringer i eiendom</span></h2><article class="numberedLegalP" data-numerator="1" id="paragraf-3-nummer-1">(1) Eiendomsporteføljen kan investeres i eiendom eller i egenkapital og rentebærende instrumenter utstedt av noterte og unoterte selskaper, fondskonstruksjoner og andre juridiske enheter som har kjøp, utvikling og forvaltning eller finansiering av eiendom som hovedvirksomhet.</article><article class="numberedLegalP" data-numerator="2" id="paragraf-3-nummer-2">(2) Eiendomsporteføljen kan investeres i derivater som henger naturlig sammen med eiendomsinstrumenter. I beregningen av landsammensetning og andelen noterte investeringer skal derivater avbildes med den underliggende økonomiske eksponeringen.</article><article class="numberedLegalP" data-numerator="3" id="paragraf-3-nummer-3">(3) Banken kan foreta investeringene i eiendomsporteføljen gjennom norske eller utenlandske hel- eller deleide selskaper.</article><article class="numberedLegalP" data-numerator="4" id="paragraf-3-nummer-4">(4) Investeringer i noterte egenkapitalinstrumenter skal være notert på regulert og anerkjent markedsplass. Unoterte selskaper og fondskonstruksjoner skal være etablert i OECD-land, land som Norge har skatteavtaler med eller annet land som Norge i medhold av annen folkerettslig overenskomst kan kreve skatteopplysninger fra.</article><article class="numberedLegalP" data-numerator="5" id="paragraf-3-nummer-5">(5) Banken kan ikke investere i eiendom lokalisert i Norge eller i eiendomsselskaper, eiendomsfond eller liknende konstruksjoner som har som primært formål å investere i Norge.</article><article class="numberedLegalP" data-numerator="6" id="paragraf-3-nummer-6">(6) Eiendomsporteføljen kan ikke plasseres i verdipapirer utstedt av foretak som Finansdepartementet har utelukket fra investeringsuniverset.</article><article class="numberedLegalP" data-numerator="7" id="paragraf-3-nummer-7">(7) Banken skal fastsette retningslinjer for verdifastsettelse av instrumenter ved interne transaksjoner mellom eiendomsporteføljen og aksje- og obligasjonsporteføljene.</article></article><article class="legalArticle" data-lovdata-URL="LTI/forskrift/2010-02-24-242/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Strategisk land- og sektorfordeling</span></h2><article class="legalP" id="paragraf-4-ledd-1">Finansdepartementet fastsetter den strategiske land- og sektorfordelingen med tilhørende rammer for avvik for bruttoverdien av eiendomsporteføljens investeringer, basert på begrunnet forslag fra banken. Den strategiske land- og sektorfordelingen må være fastsatt før investeringene kan starte.</article></article><article class="legalArticle" data-lovdata-URL="LTI/forskrift/2010-02-24-242/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avkastningsmål</span></h2><article class="numberedLegalP" data-numerator="1" id="paragraf-5-nummer-1">(1) Banken skal søke å oppnå en nettoavkastning av eiendomsporteføljen som minst tilsvarer Investment Property Databank (IPD) Global Property Benchmark for Statens pensjonsfond utland (IPD SPU). Avkastningen av IPD SPU er lik IPDs Global Property Benchmark, vektet med den strategiske landfordelingen i § 4, og justert for effekten av eventuell faktisk belåning og for departementets anslag på normale forvaltnings- og skattekostnader.</article><article class="numberedLegalP" data-numerator="2" id="paragraf-5-nummer-2">(2) Eiendomsporteføljens avkastning og avkastningsmålet beregnes som et annualisert femårig gjennomsnitt av årlig tidsvektet avkastning, målt i valutakurven som tilsvarer avkastningsmålets valutasammensetning.</article></article><article class="legalArticle" data-lovdata-URL="LTI/forskrift/2010-02-24-242/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Diversifiseringskrav</span></h2><article class="numberedLegalP" data-numerator="1" id="paragraf-6-nummer-1">(1) Eiendomsporteføljen skal være veldiversifisert geografisk, over sektorer og over eiendommer og instrumenter.</article><article class="numberedLegalP" data-numerator="2" id="paragraf-6-nummer-2">(2) Banken skal begrense risikoen i eiendomsporteføljen gjennom rammer for<ul class="defaultList"><li data-li-identifier="a)" data-name="a)"><article class="listArticle" id="paragraf-6-nummer-2-punkt-1"><article class="legalP" id="paragraf-6-nummer-2-punkt-1-ledd-1">investeringer i framvoksende markeder</article></article></li><li data-li-identifier="b)" data-name="b)"><article class="listArticle" id="paragraf-6-nummer-2-punkt-2"><article class="legalP" id="paragraf-6-nummer-2-punkt-2-ledd-1">investeringer i eiendom under utvikling</article></article></li><li data-li-identifier="c)" data-name="c)"><article class="listArticle" id="paragraf-6-nummer-2-punkt-3"><article class="legalP" id="paragraf-6-nummer-2-punkt-3-ledd-1">investeringer i eiendom som ikke er utleid</article></article></li><li data-li-identifier="d)" data-name="d)"><article class="listArticle" id="paragraf-6-nummer-2-punkt-4"><article class="legalP" id="paragraf-6-nummer-2-punkt-4-ledd-1">investeringer i et enkelt år (vintage)</article></article></li><li data-li-identifier="e)" data-name="e)"><article class="listArticle" id="paragraf-6-nummer-2-punkt-5"><article class="legalP" id="paragraf-6-nummer-2-punkt-5-ledd-1">investeringer i rentebærende instrumenter</article></article></li><li data-li-identifier="f)" data-name="f)"><article class="listArticle" id="paragraf-6-nummer-2-punkt-6"><article class="legalP" id="paragraf-6-nummer-2-punkt-6-ledd-1">investeringer i noterte eiendomsaksjer.</article></article></li></ul></article></article><article class="legalArticle" data-lovdata-URL="LTI/forskrift/2010-02-24-242/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Belåning</span></h2><article class="numberedLegalP" data-numerator="1" id="paragraf-7-nummer-1">(1) Gjeldsfinansiering kan benyttes i fondskonstruksjoner og andre juridiske enheter med sikte på gjennomføring av forvalteroppdraget på en effektiv måte, men belåningen kan ikke gjøres med sikte på å øke fondets økonomiske eksponering mot risikable aktiva.</article><article class="numberedLegalP" data-numerator="2" id="paragraf-7-nummer-2">(2) Banken skal fastsette rammer for eiendomsporteføljens samlede gjeldsgrad og maksimal gjeldsgrad på enkeltinvesteringer.</article></article><article class="legalArticle" data-lovdata-URL="LTI/forskrift/2010-02-24-242/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Eksterne forvaltere og tjenesteytere (utkontraktering)</span></h2><article class="numberedLegalP" data-numerator="1" id="paragraf-8-nummer-1">(1) Banken kan gi oppdrag til eksterne forvaltere og utkontraktere operasjonelle funksjoner, jf. forskrift 17. desember 2009 nr. 1630 om risikostyring og internkontroll i Norges Bank § 5.</article><article class="numberedLegalP" data-numerator="2" id="paragraf-8-nummer-2">(2) Banken fastsetter en ramme for hvor stor del av porteføljen en enkelt ekstern forvalter kan forvalte.</article><article class="numberedLegalP" data-numerator="3" id="paragraf-8-nummer-3">(3) Godtgjøringsstrukturen i avtaler med eksterne forvaltere skal være utformet slik at de ivaretar fondets økonomiske interesser.</article></article><article class="legalArticle" data-lovdata-URL="LTI/forskrift/2010-02-24-242/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Investeringsgjennomgang (due diligence)</span></h2><article class="numberedLegalP" data-numerator="1" id="paragraf-9-nummer-1">(1) Banken skal fastsette retningslinjer som sikrer en grundig gjennomgang (due diligence) av den enkelte investeringen før det investeres i eiendom som omfattes av dette regelverket.</article><article class="numberedLegalP" data-numerator="2" id="paragraf-9-nummer-2">(2) Gjennomgangen skal inkludere vurderinger av ulike sider ved risikoen knyttet til investeringen, herunder markedsrisiko, likviditetsrisiko, kredittrisiko, motpartsrisiko, operasjonell risiko, juridisk, skattemessig og eventuell teknisk og miljømessig risiko.</article><article class="numberedLegalP" data-numerator="3" id="paragraf-9-nummer-3">(3) Investeringen kan først gjennomføres etter at den er blitt skriftlig godkjent i banken. Godkjennelsesdokumentet skal inneholde en redegjørelse for forholdene beskrevet i annet ledd og en bekreftelse på at nødvendige systemer og prosedyrer er overholdt.</article></article><article class="legalArticle" data-lovdata-URL="LTI/forskrift/2010-02-24-242/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Strategiplan</span></h2><article class="numberedLegalP" data-numerator="1" id="paragraf-10-nummer-1">(1) Banken skal utarbeide en flerårig strategiplan for eiendom.</article><article class="numberedLegalP" data-numerator="2" id="paragraf-10-nummer-2">(2) Strategiplanen skal beskrive hvordan banken skal oppnå høyest mulig netto avkastning innenfor rammene som følger av disse reglene.</article></article><article class="legalArticle" data-lovdata-URL="LTI/forskrift/2010-02-24-242/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Verdivurdering</span></h2><article class="legalP" id="paragraf-11-ledd-1">Banken skal minst én gang i året innhente en ekstern, uavhengig verdivurdering av de unoterte eiendomsinvesteringene. Den årlige verdifastsettelsen skal reflektere verdien pr. 31. desember.</article></article><article class="legalArticle" data-lovdata-URL="LTI/forskrift/2010-02-24-242/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Føring av regnskapsmessig avkastning mv. mot fondets kronekonto</span></h2><article class="legalP" id="paragraf-12-ledd-1">Verdien på kronekontoen til fondet settes lik bokført verdi av porteføljen av eiendom, finansielle instrumenter og kontantinnskudd i utenlandsk valuta. Norges Banks bokførte avkastning på porteføljen med fradrag for godtgjøring til Norges Bank, og med andre fradrag eller tillegg for føringer i henhold til Norges Banks regnskapsprinsipper, tillegges fondets kronekonto pr. 31. desember hvert år.</article></article><article class="legalArticle" data-lovdata-URL="LTI/forskrift/2010-02-24-242/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til andre regler om forvaltningen av Statens pensjonsfond utland</span></h2><article class="legalP" id="paragraf-13-ledd-1">Forskrift 22. desember 2005 nr. 1725 om forvaltningen av Statens pensjonsfond utland og retningslinjer for forvaltningen av Statens pensjonsfond utland gjelder for eiendomsporteføljen så langt de passer og om ikke annet følger av reglene her.</article></article><article class="legalArticle" data-lovdata-URL="LTI/forskrift/2010-02-24-242/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Offentlig rapportering</span></h2><article class="numberedLegalP" data-numerator="1" id="paragraf-14-nummer-1">(1) For eiendomsporteføljen skal årsrapporten, jf. retningslinjer for forvaltningen av Statens pensjonsfond utland pkt. 4.3 første ledd, minst inneholde følgende opplysninger:<ul class="defaultList"><li data-li-identifier="a)" data-name="a)"><article class="listArticle" id="paragraf-14-nummer-1-punkt-1"><article class="legalP" id="paragraf-14-nummer-1-punkt-1-ledd-1">en redegjørelse for valg av investeringsstrategi og for gjennomføringen av eiendomsforvaltningen</article></article></li><li data-li-identifier="b)" data-name="b)"><article class="listArticle" id="paragraf-14-nummer-1-punkt-2"><article class="legalP" id="paragraf-14-nummer-1-punkt-2-ledd-1">brutto og netto tidsvektet avkastning i valutakurven som tilsvarer avkastningsmålets valutasammensetning</article></article></li><li data-li-identifier="c)" data-name="c)"><article class="listArticle" id="paragraf-14-nummer-1-punkt-3"><article class="legalP" id="paragraf-14-nummer-1-punkt-3-ledd-1">verdien av eiendomsporteføljen, jf. § 11</article></article></li><li data-li-identifier="d)" data-name="d)"><article class="listArticle" id="paragraf-14-nummer-1-punkt-4"><article class="legalP" id="paragraf-14-nummer-1-punkt-4-ledd-1">analyse av viktige bidrag til samlet avkastning</article></article></li><li data-li-identifier="e)" data-name="e)"><article class="listArticle" id="paragraf-14-nummer-1-punkt-5"><article class="legalP" id="paragraf-14-nummer-1-punkt-5-ledd-1">pengevektet avkastning og fordeling av avkastningen på direkteavkastning og verdistigning</article></article></li><li data-li-identifier="f)" data-name="f)"><article class="listArticle" id="paragraf-14-nummer-1-punkt-6"><article class="legalP" id="paragraf-14-nummer-1-punkt-6-ledd-1">avkastning sammenliknet med utviklingen av avkastningsmålet, jf. § 5, og forklaring og kvantifisering av viktige bidrag til forskjeller i avkastningen</article></article></li><li data-li-identifier="g)" data-name="g)"><article class="listArticle" id="paragraf-14-nummer-1-punkt-7"><article class="legalP" id="paragraf-14-nummer-1-punkt-7-ledd-1">rapportering av porteføljens risikoegenskaper, jf. § 6</article></article></li><li data-li-identifier="h)" data-name="h)"><article class="listArticle" id="paragraf-14-nummer-1-punkt-8"><article class="legalP" id="paragraf-14-nummer-1-punkt-8-ledd-1">en fullstendig beholdningsoversikt</article></article></li><li data-li-identifier="i)" data-name="i)"><article class="listArticle" id="paragraf-14-nummer-1-punkt-9"><article class="legalP" id="paragraf-14-nummer-1-punkt-9-ledd-1">bruken av belåning (leverage) i eiendomsporteføljen og hvordan belåningen påvirker eiendomsporteføljens risiko, jf. § 7</article></article></li><li data-li-identifier="j)" data-name="j)"><article class="listArticle" id="paragraf-14-nummer-1-punkt-10"><article class="legalP" id="paragraf-14-nummer-1-punkt-10-ledd-1">avkastningsavhengige kostnader og transaksjons-, skatte-, forvaltnings- og depotkostnader</article></article></li><li data-li-identifier="k)" data-name="k)"><article class="listArticle" id="paragraf-14-nummer-1-punkt-11"><article class="legalP" id="paragraf-14-nummer-1-punkt-11-ledd-1">en oversikt over organiseringen av eiendomsforvaltningen</article></article></li><li data-li-identifier="l)" data-name="l)"><article class="listArticle" id="paragraf-14-nummer-1-punkt-12"><article class="legalP" id="paragraf-14-nummer-1-punkt-12-ledd-1">en evaluering av investeringer i noterte eiendomsselskap og rentebærende instrumenter mot sammenliknbare investeringer og avkastningsmålet, jf. § 5, og forklaring og kvantifisering av viktige bidrag til avkastningsforskjeller</article></article></li><li data-li-identifier="m)" data-name="m)"><article class="listArticle" id="paragraf-14-nummer-1-punkt-13"><article class="legalP" id="paragraf-14-nummer-1-punkt-13-ledd-1">en redegjørelse for bankens arbeid i henhold til bestemmelsene om ansvarlig forvaltning, jf. retningslinjer for Norges Banks arbeid med ansvarlig forvaltning.</article></article></li></ul></article><article class="numberedLegalP" data-numerator="2" id="paragraf-14-nummer-2">(2) For eiendomsporteføljen skal kvartalsrapporten, jf. retningslinjer for forvaltningen av Statens pensjonsfond utland pkt. 4.3 annet ledd, minst inneholde rapportering av eiendomsporteføljens faktiske avkastning og utviklingen i avkastningsmålet, jf. § 5, i valutakurven som tilsvarer avkastningsmålenes valutasammensetning.</article></article><article class="legalArticle" data-lovdata-URL="LTI/forskrift/2010-02-24-242/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Rapportering til IPD</span></h2><article class="numberedLegalP" data-numerator="1" id="paragraf-15-nummer-1">(1) Banken skal levere eiendomsspesifikke data til IPD i henhold til deres standarder for alle unoterte investeringer hvor det lar seg gjøre.</article><article class="numberedLegalP" data-numerator="2" id="paragraf-15-nummer-2">(2) Dataleveransene skal tilrettelegge for beregning av eiendomsporteføljens belåning, jf. § 5.</article></article><article class="legalArticle" data-lovdata-URL="LTI/forskrift/2010-02-24-242/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Offentliggjøring av internt regelverk</span></h2><article class="legalP" id="paragraf-16-ledd-1">Banken skal offentliggjøre rammene fastsatt i medhold av § 6 annet ledd og retningslinjene for investeringsgjennomgang fastsatt i medhold av § 9 første ledd.</article></article><article class="legalArticle" data-lovdata-URL="LTI/forskrift/2010-02-24-242/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Innfasing av eiendom i fondets portefølje</span></h2><article class="numberedLegalP" data-numerator="1" id="paragraf-17-nummer-1">(1) Allokering av kapital til eiendomsporteføljen skal motsvares av en tilsvarende reduksjon i referanseporteføljen for rentebærende instrumenter.</article><article class="numberedLegalP" data-numerator="2" id="paragraf-17-nummer-2">(2) Bankens råd om sammensetningen av den teoretiske overføringsporteføljen skal kun omfatte referanseporteføljene for egenkapitalinstrumenter og rentebærende instrumenter. Ved beregning av teoretisk overføringsportefølje skal siste tilgjengelige markedsverdi av eiendomsporteføljen benyttes for å beregne verdien av fondets totale referanseportefølje.</article><article class="numberedLegalP" data-numerator="3" id="paragraf-17-nummer-3">(3) Banken skal søke å spre innfasingen over flere år og over relevante risikofaktorer, jf. § 6 første ledd.</article><article class="numberedLegalP" data-numerator="4" id="paragraf-17-nummer-4">(4) Innfasingstakten skal bestemmes utfra bankens langsiktige forventninger om avkastning og risiko i eiendomsmarkedet, og fondets mulige investeringer i andre markeder.</article><article class="numberedLegalP" data-numerator="5" id="paragraf-17-nummer-5">(5) Banken skal informere om status for gjennomføringen av innfasingen og kostnadene knyttet til innfasingen i den offentlige årsrapporten, jf. retningslinjer for forvaltningen av Statens pensjonsfond utland pkt. 4.3 første ledd.</article></article><article class="legalArticle" data-lovdata-URL="LTI/forskrift/2010-02-24-242/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikraftsettelse</span></h2><article class="legalP" id="paragraf-18-ledd-1">Regelverket trer i kraft 1. mars 2010.</article></article></main></body></html>