<!DOCTYPE html><html lang="no"><head><title>Forskrift om endring i forskrift om unntak fra konkurranseloven § 10 for samarbeid ved omsetning av bøker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-17-1659</dd><dt class="dokid">DokumentID</dt><dd class="dokid">LTI/forskrift/2010-12-17-1659</dd><dt class="ministry">Departement</dt><dd class="ministry"><ul><li>Fornyings- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2532</dd><dt class="dateInForce">I kraft fra</dt><dd class="dateInForce">2011-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-04-29-367</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-03-05-12/§3</li></ul></dd><dt class="dateOfPublication">Kunngjort</dt><dd class="dateOfPublication">2010-12-21 15:10</dd><dt class="journalNumber">Journalnummer</dt><dd class="journalNumber">2010-1162</dd><dt class="titleShort">Korttittel</dt><dd class="titleShort">Endr. i forskrift om fastpris på bøker</dd><dt class="title">Tittel</dt><dd class="title">Forskrift om endring i forskrift om unntak fra konkurranseloven § 10 for samarbeid ved omsetning av bøker</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 17. desember 2010 med hjemmel i lov 5. mars 2004 nr. 12 om konkurranse mellom foretak og kontroll med foretakssammenslutninger (konkurranseloven) § 3 annet ledd. Fremmet av Fornyings-, administrasjons- og kirkedepartementet.</dd><dt class="refid">RefID</dt><dd class="refid">forskrift/2010-12-17-1659</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om unntak fra konkurranseloven § 10 for samarbeid ved omsetning av bøker<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-17-1659" id="dokument"><h1>Forskrift om endring i forskrift om unntak fra konkurranseloven § 10 for samarbeid ved omsetning av bøker</h1><section class="section" data-name="kapI" id="kapittel-1" data-lovdata-URL="LTI/forskrift/2010-12-17-1659/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 29. april 2005 nr. 367 om unntak fra konkurranseloven § 10 for samarbeid ved omsetning av bøker gjøres følgende endringer:</article> <article class="defaultP" margin-top="true">§ 1. <i>Virkeområde</i> skal lyde:</article><article class="legalP" id="kapittel-1-ledd-2">Forskriften gjelder visse typer samarbeid mellom foretak eller sammenslutninger av foretak ved omsetning av bøker, uansett lagringsmedium og publiseringsformat, som hovedsakelig er ment for det norske markedet.</article> <article class="defaultP" margin-top="true">§ 3. <i>Unntak for samarbeid om fastpris</i></article> <article class="defaultP" margin-top="true">fjerde ledd skal lyde:</article><article class="legalP" id="kapittel-1-ledd-3">Bestemmelsene i første til tredje ledd gjelder ikke omsetning av skolebøker til grunnskolen og den videregående skolen, lover, forskningsrapporter eller tilsvarende.</article> <article class="defaultP" margin-top="true">§ 5. <i>Unntak for samarbeid om litteraturabonnement</i> skal lyde:</article><article class="legalP" id="kapittel-1-ledd-4">Forbudet i konkurranseloven § 10 første ledd er ikke til hinder for samarbeid om ordninger for litteraturabonnement, herunder forpliktelse til tegning av et visst antall bredde- og kulturabonnement, hvor leverandørene tilbyr samme rabattsats og for øvrig identiske vilkår til alle forhandlere som tegner samme type abonnement.</article> <article class="defaultP" margin-top="true">§ 11. <i>Ikrafttredelse og varighet</i> skal lyde:</article><article class="legalP" id="kapittel-1-ledd-5">Forskriften trer i kraft 1. mai 2005 og gjelder til 31. desember 2014 for skjønnlitteratur og sakprosa.</article><article class="legalP" id="kapittel-1-ledd-6">For fagbøker for profesjonsmarkedet og lærebøker for høyere utdanning gjelder forskriften til 31. desember 2012.</article></section><section class="section" data-name="kapII" id="kapittel-2" data-lovdata-URL="LTI/forskrift/2010-12-17-1659/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2011.</article><span class="futuretitle" id="kapittel-2-foreslåttittel-1">Merknader</span> <article class="defaultP" margin-top="true"><i>Til § 1 Virkeområde</i></article><article class="legalP" id="kapittel-2-ledd-2">Forskriften gjelder samarbeid mellom aktører i bokbransjen som er i, eller kan være i strid med, konkurranselovens forbud mot konkurransebegrensende avtaler. Bokavtalene mellom Den norske Bokhandlerforening og Den norske Forleggerforening er de mest nærliggende eksemplene på samarbeid som vil omfattes av forskriften. Forskriften gjelder for aktører i bokbransjen generelt, og ikke bare partene i Bokavtalen. Det betyr at også andre kan gjennomføre samarbeid av den typen som er unntatt i forskriften.</article><article class="legalP" id="kapittel-2-ledd-3">Forskriften pålegger ikke samarbeid som forskriften tillater. Det er opp til aktørene i bokbransjen å avgjøre om de vil samarbeide. Et eventuelt samarbeid må imidlertid være innenfor de rammer som konkurranselovgivningen og forskriften gir.</article><article class="legalP" id="kapittel-2-ledd-4">Forskriften gjelder bøker, uavhengig av lagringsmedium og publiseringsformat, dvs. uavhengig av hvilken måte boken gjøres tilgjengelig for kjøperne. Det betyr at e-bøker og lydbøker for det som er bokgruppe 2-6 i Bokavtalen er omfattet.</article><article class="legalP" id="kapittel-2-ledd-5">Forskriften tar først og fremst sikte på samarbeid om omsetning av bøker på norsk. I henhold til bestemmelsen vil imidlertid også samiske eller fremmedspråklige bøker som hovedsakelig er ment for omsetning i Norge, være omfattet av forskriften.</article> <article class="defaultP" margin-top="true"><i>Til § 3 Unntak for samarbeid om fastpris</i></article><article class="legalP" id="kapittel-2-ledd-6">Første ledd gir en leverandør adgang til å sette fastpris på bøker som utgis av leverandøren eller bokklubber som leverandøren har avtale med. Fastprisen er i følge § 2 annet ledd bokstav d en bindende videresalgspris. Fastprisen er knyttet til hver ny utgave. En ny utgave er, i samsvar med veiledning fra ISBN-kontoret ved Nasjonalbiblioteket i Norge, en utgivelse som krever nytt ISBN. Billigbøker (bokgruppe 5 i Bokavtalen) kan derved være egne utgivelser i forskriftens forstand og likeledes e-bøker og lydbøker. Annet punktum gir unntak fra konkurranseloven § 10 for å kunne samarbeide om avtaler som forplikter leverandørene til å sette fastpris på bøker leverandøren utgir. Fastprisen kan gjelde innenfor en bestemt periode som fastsatt i tredje ledd.</article><article class="legalP" id="kapittel-2-ledd-7">Annet ledd innebærer at alle salgskanaler må ha samme adgang til eventuelt å gi rabatt på fastprisen. Ved salg til bibliotek kan det imidlertid avtales en annen rabattsats. Det kan ikke avtales felles maksimale rabattsatser for andre bøker enn de som er bundet av fastpris.</article><article class="legalP" id="kapittel-2-ledd-8">Tredje ledd avgrenser fastprisperioden. Bestemmelsen innebærer at fastprisen maksimalt kan gjelde fram til 1. mai året etter det kalenderår boken ble utgitt. Fastprisperioden gjelder uavhengig av hvilket lagringsmedium eller publiseringsformat som benyttes, jf. § 1. Det kan settes ulik fastpris og avtales ulik maksimalrabatt for de forskjellige publiseringsformat.</article><article class="legalP" id="kapittel-2-ledd-9">Det fremgår av fjerde ledd at det ikke kan settes fastpris på skolebøker for grunnskolen og den videregående skole (bokgruppe 1.1 og 1.2 i Bokavtalen). Fastpris kan således settes på papirutgaver, elektroniske utgaver og lydutgaver av bøker som faller inn under det som i Bokavtalen 2009 er omtalt som bokgruppe 2 til 6.</article> <article class="defaultP" margin-top="true"><i>Til § 5 Unntak for samarbeid om litteraturabonnement</i></article><article class="legalP" id="kapittel-2-ledd-10">Første ledd gjør det mulig å etablere ordninger for litteraturabonnement av den typen som er omfattet av Bokavtalen. Det gjelder også samarbeid om forpliktelse til tegning av et visst antall abonnement. Bokhandlerforeningens forpliktelse i Bokavtalen 2009 til å sørge for at minst 300 bokhandler har bredde- eller kulturabonnement går dermed inn under unntaket i bestemmelsen. En abonnementsordning kjennetegnes ved at det gis rabatt for førsteeksemplarer og en viss sortimentsrabatt.</article><article class="legalP" id="kapittel-2-ledd-11">I annet ledd legges det til rette for å avtale at forhandlere som ikke har litteraturabonnement, kan få rabatt ved kjøp av bøker omfattet av innkjøpsordninger administrert av Norsk kulturråd. Når slik rabatt gis, skal den være lik for alle forhandlere.</article> <article class="defaultP" margin-top="true"><i>Til § 11 Ikrafttredelse og varighet</i></article><article class="legalP" id="kapittel-2-ledd-12">Forskriften opphører henholdsvis 31. desember 2014 for skjønnlitteratur og sakprosa og 31. desember 2012 for fagbøker og lærebøker for høyere utdanning for profesjonsmarkedet og lærebøker for høyere utdanning. Forskriften er forlenget med fire år for skjønnlitteratur og sakprosa i forhold til opprinnelig utløpsdato, som var 31. desember 2010. Kgl.res. 30. mai 2008 rettet til Den norske Forleggerforening og Den norske Bokhandlerforening ga tidligere et midlertidig unntak fra konkurranseloven § 10 for bestemmelser i Bransjeavtalen av 1998 som også løp ut 31. desember 2010.</article></section></main></body></html>