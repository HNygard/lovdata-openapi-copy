<!DOCTYPE html><html lang="no"><head><title>Forskrift om endring i forskrift om pass (passforskriften)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-04-06-495</dd><dt class="dokid">DokumentID</dt><dd class="dokid">LTI/forskrift/2010-04-06-495</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 5 s 856</dd><dt class="dateInForce">I kraft fra</dt><dd class="dateInForce">2010-04-06</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-09-1263</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-19-82/§3</li><li>lov/1997-06-19-82/§9</li></ul></dd><dt class="dateOfPublication">Kunngjort</dt><dd class="dateOfPublication">2010-04-09 15:05</dd><dt class="journalNumber">Journalnummer</dt><dd class="journalNumber">2010-0327</dd><dt class="titleShort">Korttittel</dt><dd class="titleShort">Endr. i passforskriften</dd><dt class="title">Tittel</dt><dd class="title">Forskrift om endring i forskrift om pass (passforskriften)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Justis- og politidepartementet 6. april 2010 med hjemmel i lov 19. september 1997 nr. 82 om pass (passloven) § 3 annet ledd og § 9.</dd><dt class="refid">RefID</dt><dd class="refid">forskrift/2010-04-06-495</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om pass (passforskriften)<ul class="tocSubUl"><li>I<ul class="tocSubUl"><li>§ 1. Personlig fremmøte</li><li>§ 3. Søknad om pass</li><li>§ 4. Fotografi</li><li>§ 5. Fingeravtrykk</li><li>§ 7. Dokumentasjon for identitet og statsborgerskap</li><li>§ 8. Passutstedelse til barn under 18 år</li><li>§ 9. Fødselsnummer</li><li>§ 10. Kontroll av passøkerens opplysninger</li><li>§ 12. Gyldighetstid for pass</li><li>§ 13. Sentralt passregister</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-04-06-495" id="dokument"><h1>Forskrift om endring i forskrift om pass (passforskriften)</h1><section class="section" data-name="kapI" id="kapittel-1" data-lovdata-URL="LTI/forskrift/2010-04-06-495/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 9. desember 1999 nr. 1263 om pass (passforskriften) gjøres følgende endringer:</article> <article class="defaultP" margin-top="true">§ 1 nåværende første til tredje ledd oppheves, og erstattes med nytt første og annet ledd. § 1 nåværende fjerde til sjette ledd blir tredje til femte ledd.</article> <article class="defaultP" margin-top="true">§ 1 skal etter dette lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Personlig fremmøte</span></span><article class="legalP" id="kapittel-1-foreslåttparagraf-1-ledd-1">Passøkeren skal møte personlig hos passmyndigheten.</article><article class="legalP" id="kapittel-1-foreslåttparagraf-1-ledd-2">Dersom passøker er sterkt bevegelseshemmet eller om andre omstendigheter vanskeliggjør fremmøte, kan passmyndigheten, der forholdene ligger til rette for det, oppsøke søkeren og motta søknad og innhente biometri ved hjelp av mobilt utstyr.</article><article class="legalP" id="kapittel-1-foreslåttparagraf-1-ledd-3">Ved søknad om pass til umyndige må en av foreldrene som har foreldreansvar eller verge møte sammen med den umyndige.</article><article class="legalP" id="kapittel-1-foreslåttparagraf-1-ledd-4">Har barnevernet overtatt omsorgen for barnet etter barnevernloven § 4-8 eller § 4-12, skal lederen av barneverntjenesten eller den lederen bemyndiger møte sammen med barnet. Vedkommende skal legitimere seg som leder av/ansatt i barneverntjenesten og eventuelt legge frem bemyndigelsen.</article><article class="legalP" id="kapittel-1-foreslåttparagraf-1-ledd-5">I situasjoner der det er vanskelig for ansatt i barneverntjenesten å møte sammen med barnet, kan fosterforeldre bemyndiges til å møte sammen med barnet hos passmyndigheten. Det må i slike tilfeller legges frem dokumentasjon på oppnevnelse som fosterforeldre, samt bemyndigelse fra barneverntjenesten.</article></article> <article class="defaultP" margin-top="true">§ 2 oppheves.</article> <article class="defaultP" margin-top="true">§ 3 nåværende første og annet ledd oppheves, og erstattes med nytt første til tredje ledd. § 3 nåværende tredje til sjette ledd blir fjerde til syvende ledd.</article> <article class="defaultP" margin-top="true">§ 3 skal etter dette lyde:</article><article class="futureLegalArticle" data-name="§3" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Søknad om pass</span></span><article class="legalP" id="kapittel-1-foreslåttparagraf-2-ledd-1">Passøker skal, under oppsyn av den som tar i mot søknad om pass med biometri, signere i et signaturfelt som er integrert i teknisk utstyr for opptak av biometri.</article><article class="legalP" id="kapittel-1-foreslåttparagraf-2-ledd-2">Vedkommende skal gjøres kjent med ansvaret ved å avgi falsk forklaring til offentlig myndighet, jf. straffeloven § 166.</article><article class="legalP" id="kapittel-1-foreslåttparagraf-2-ledd-3">Ved søknad om nødpass skal søkeren, under oppsyn av passmyndigheten, i tillegg til å signere på søknadsskjemaet, også undertegne i passbokens persondataside.</article><article class="legalP" id="kapittel-1-foreslåttparagraf-2-ledd-4">Kravet om å signere gjelder ikke den som ikke kan skrive sitt navn. Det samme gjelder søkere under 10 år. I slike tilfelle angis «Not able to sign» i feltene for signering.</article><article class="legalP" id="kapittel-1-foreslåttparagraf-2-ledd-5">Passøknad for umyndige skal også undertegnes av den eller de som har foreldreansvaret, eventuelt av verge. Har foreldrene felles foreldreansvar skal begge signere, jf. barneloven § 34 og § 35. Det er tilstrekkelig at en av foreldrene med foreldreansvar signerer søknaden, dersom det fremlegges fullmakt og original eller bekreftet kopi av legitimasjon fra den andre. For foreldre, eventuelt av verge, gjelder godtgjøring i § 7 om identitet og legitimasjon tilsvarende.</article><article class="legalP" id="kapittel-1-foreslåttparagraf-2-ledd-6">Ved utstedelse av pass i medhold av passloven § 4 første ledd tredje punktum, skal passøknaden undertegnes av den av foreldrene som i henhold til barneloven har anledning til å ta med barnet ut av landet, jf. barneloven § 43 og § 43a.</article><article class="legalP" id="kapittel-1-foreslåttparagraf-2-ledd-7">Dersom barneverntjenesten har overtatt omsorgen for barnet etter barnevernloven § 4-8 eller § 4-12, skal passøknaden undertegnes av lederen av barneverntjenesten eller den ansatte i barneverntjenesten som lederen har bemyndiget. I tilfelle som nevnt i § 1 femte ledd, kan fosterforeldre undertegne søknaden.</article></article> <article class="defaultP" margin-top="true">§ 4 nåværende første ledd oppheves, og erstattes med nytt første og annet ledd. § 4 nåværende annet til femte ledd blir tredje til sjette ledd.</article> <article class="defaultP" margin-top="true">§ 4 skal etter dette lyde:</article><article class="futureLegalArticle" data-name="§4" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Fotografi</span></span><article class="legalP" id="kapittel-1-foreslåttparagraf-3-ledd-1">Ved søknad om pass, skal det tas bilde av søkeren ved hjelp av teknisk utstyr for opptak av biometri.</article><article class="legalP" id="kapittel-1-foreslåttparagraf-3-ledd-2">Ved søknad om nødpass skal det innleveres to fotografier av søkeren. Det samme gjelder i tilfeller hvor det tekniske utstyret for utstedelse av ordinære reisepass ikke kan ta tilfredsstillende bilde av barn, eller i tilfelle hvor det tekniske utstyret ikke kan benyttes.</article><article class="legalP" id="kapittel-1-foreslåttparagraf-3-ledd-3">Fotografiet skal være analogt eller digitalt fremstilt. Det skal ha god kontrast og være skarpt. Digitale fotografier skal ha en kvalitet som minst tilsvarer et analogt fotografi. Fargebilder skal ha god fargebalanse.</article><article class="legalP" id="kapittel-1-foreslåttparagraf-3-ledd-4">Fotografiet skal ellers oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-4-punkt-1"><article class="legalP" id="kapittel-1-foreslåttparagraf-3-ledd-4-punkt-1-ledd-1">Fotografiet skal vise ansiktet til innehaveren slik vedkommende ser ut i dag uten hodebekledning eller lignende</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-4-punkt-2"><article class="legalP" id="kapittel-1-foreslåttparagraf-3-ledd-4-punkt-2-ledd-1">Begge øynene skal være helt synlige</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-4-punkt-3"><article class="legalP" id="kapittel-1-foreslåttparagraf-3-ledd-4-punkt-3-ledd-1">Blikket skal være rettet mot kameraets linse</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-4-punkt-4"><article class="legalP" id="kapittel-1-foreslåttparagraf-3-ledd-4-punkt-4-ledd-1">Ansiktsuttrykket skal være nøytralt og munnen skal være lukket</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-4-punkt-5"><article class="legalP" id="kapittel-1-foreslåttparagraf-3-ledd-4-punkt-5-ledd-1">Bakgrunnen skal være lys uten kraftige skygger</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-4-punkt-6"><article class="legalP" id="kapittel-1-foreslåttparagraf-3-ledd-4-punkt-6-ledd-1">Ansiktet skal være jevnt belyst</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-4-punkt-7"><article class="legalP" id="kapittel-1-foreslåttparagraf-3-ledd-4-punkt-7-ledd-1">Refleks i briller må ikke synes</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-3-ledd-4-punkt-8"><article class="legalP" id="kapittel-1-foreslåttparagraf-3-ledd-4-punkt-8-ledd-1">Briller med mørkt glass kan ikke benyttes.</article></article></li></ul></article><article class="legalP" id="kapittel-1-foreslåttparagraf-3-ledd-5">Ansiktet til passøkeren må være avbildet rett forfra.</article><article class="legalP" id="kapittel-1-foreslåttparagraf-3-ledd-6">Personer kan av religiøse eller andre særskilte grunner, for eksempel ved sykdom, bruke hodeplagg på fotografiet når det er grunn til å anta at vedkommende vil bruke tilsvarende hodeplagg i fremtidige kontroller. Hodeplagget må ikke tildekke noe av ansiktet eller mer av hodet enn det som er nødvendig.</article></article> <article class="defaultP" margin-top="true">Ny § 5 skal lyde:</article><article class="futureLegalArticle" data-name="§5" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Fingeravtrykk</span></span><article class="legalP" id="kapittel-1-foreslåttparagraf-4-ledd-1">Ved søknad om elektronisk pass skal det avgis fingeravtrykk av to fingre (fortrinnsvis pekefingre) på en fingeravtrykksleser som er integrert i opptaksutstyr for biometri.</article><article class="legalP" id="kapittel-1-foreslåttparagraf-4-ledd-2">Det skal ikke innhentes fingeravtrykk fra søkere under 12 år, eller fra søkere hvor innhenting av fingeravtrykk ikke er fysisk mulig.</article><article class="legalP" id="kapittel-1-foreslåttparagraf-4-ledd-3">I tilfelle hvor det ikke kan innhentes fingeravtrykk, og dette er midlertidig, kan det utstedes pass uten fingeravtrykk med gyldighet inntil ett år.</article><article class="legalP" id="kapittel-1-foreslåttparagraf-4-ledd-4">Det skal ikke avgis fingeravtrykk ved søknad om nødpass.</article></article> <article class="defaultP" margin-top="true">§ 7 nåværende tredje til femte ledd blir annet ledd bokstav a til c, og erstattes med nytt tredje og fjerde ledd. Nåværende sjette ledd oppheves, og nåværende syvende til niende ledd blir femte til syvende ledd.</article> <article class="defaultP" margin-top="true">§ 7 skal etter dette lyde:</article><article class="futureLegalArticle" data-name="§7" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Dokumentasjon for identitet og statsborgerskap</span></span><article class="legalP" id="kapittel-1-foreslåttparagraf-5-ledd-1">Søkeren plikter å godtgjøre sin identitet og sitt norske statsborgerskap.</article><article class="legalP" id="kapittel-1-foreslåttparagraf-5-ledd-2">Er søkeren ikke kjent av passmyndigheten, skal søkeren godtgjøre sin identitet på følgende vis:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-2-punkt-1"><article class="legalP" id="kapittel-1-foreslåttparagraf-5-ledd-2-punkt-1-ledd-1">Ved søknad om fornyelse av pass: Med norsk pass, ikke senere enn tre måneder etter gyldighetstidens utløp.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-2-punkt-2"><article class="legalP" id="kapittel-1-foreslåttparagraf-5-ledd-2-punkt-2-ledd-1">Ved første gangs utstedelse av pass og ved fornyelse av pass senere enn tre måneder etter gyldighetstidens utløp: Med gyldig norsk førerkort eller med annet minst like sikkert identitetskort påført bilde og fødselsnummer.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-2-punkt-3"><article class="legalP" id="kapittel-1-foreslåttparagraf-5-ledd-2-punkt-3-ledd-1">Passmyndigheten kan i tillegg, og i situasjoner hvor slik dokumentasjon som nevnt i bokstav a og b ikke kan fremskaffes, kreve fremlagt den dokumentasjon som er nødvendig for å fastsette rett identitet. Passmyndigheten kan også kreve skriftlig forsikring av en myndig norsk borger om at søkerens opplysninger er korrekte. Den som leverer en slik forsikring skal være tilstede ved identitetskontrollen av passøkeren og skal godtgjøre sin egen identitet med gyldig norsk pass.</article></article></li></ul></article><article class="legalP" id="kapittel-1-foreslåttparagraf-5-ledd-3">Passmyndigheten skal kontrollere de fremlagte opplysningene mot folkeregisteret.</article><article class="legalP" id="kapittel-1-foreslåttparagraf-5-ledd-4">Dersom søkeren har endret navn, for eksempel ved vigsel, og endringen ikke fremgår av folkeregisteret, henvises passøkeren til folkeregisteret for å registrere endringen.</article><article class="legalP" id="kapittel-1-foreslåttparagraf-5-ledd-5">Har passøkeren tidligere vært utenlandsk statsborger fremlegges statsborgervedtaket og norsk statsborgerbrev. Nødvendiggjør statsborgervedtaket løsning fra annet statsborgerskap, må det fremlegges bevis for at norsk statsborgerskap er i behold, jf. statsborgerloven § 26 første ledd fjerde punktum, dersom pass skal utstedes utover det tidspunkt norsk statsborgerskap kan tilbakekalles etter statsborgerloven § 26 første ledd.</article><article class="legalP" id="kapittel-1-foreslåttparagraf-5-ledd-6">For passøker som bor/oppholder seg i utlandet kan det i tvilstilfelle kreves at passøkeren fremlegger erklæring fra bostedslandets/oppholdslandets myndigheter om at passøkeren ikke etter søknad har ervervet statsborgerskap i dette landet. Dersom slik erklæring ikke kan skaffes, kan det kreves at søkeren avgir en egenerklæring om at han eller hun ikke har ervervet annet lands statsborgerskap.</article><article class="legalP" id="kapittel-1-foreslåttparagraf-5-ledd-7">Når det søkes om pass til umyndige, skal den som møter sammen med søkeren legitimere seg som nevnt overfor.</article></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Passutstedelse til barn under 18 år</span></span><article class="legalP" id="kapittel-1-foreslåttparagraf-6-ledd-1">Når det søkes om pass til barn under 18 år, må det legges frem legitimasjon, jf. § 7. Det vises for øvrig til § 1 tredje, fjerde og femte ledd. Opplysninger om hvem som har foreldreansvar skal bekreftes ved oppslag i folkeregisteret.</article><article class="legalP" id="kapittel-1-foreslåttparagraf-6-ledd-2">Er en annen person enn foreldrene verge, skal dennes stilling dokumenteres gjennom kopi av dom eller lignende.</article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Fødselsnummer</span></span><article class="legalP" id="kapittel-1-foreslåttparagraf-7-ledd-1">Dersom søkeren mangler fødselsnummer (fødselsdato med tillegg av personnummer), skal søkeren eller passmyndigheten overfor ansvarlig myndighet fremsette krav om tildeling av fødselsnummer. For barn født i utlandet, og som skal søke om pass, er det bare passmyndigheten som kan fremsette slikt krav. Ved tvil om dokumentasjonens ekthet, må utenriksstasjonen i vedkommende land kontaktes for å bistå med verifisering. Fødselsnummeret skal innføres i passet.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Kontroll av passøkerens opplysninger</span></span><article class="legalP" id="kapittel-1-foreslåttparagraf-8-ledd-1">Søkerens identitet skal kontrolleres nøye av passmyndigheten.</article><article class="legalP" id="kapittel-1-foreslåttparagraf-8-ledd-2">Fremvist dokumentasjon skal undersøkes med tanke på ekthet.</article><article class="legalP" id="kapittel-1-foreslåttparagraf-8-ledd-3">Når kopi av dom eller lignende fremlegges, skal dette føres i merknadsfeltet i passregisteret.</article></article> <article class="defaultP" margin-top="true">Nåværende § 12 oppheves, og blir erstattet av nåværende § 13. § 13 nåværende syvende ledd oppheves, og nåværende åttende ledd blir syvende ledd.</article> <article class="defaultP" margin-top="true">§ 12 skal etter dette lyde:</article><article class="futureLegalArticle" data-name="§12" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Gyldighetstid for pass</span></span><article class="legalP" id="kapittel-1-foreslåttparagraf-9-ledd-1">Ved utstedelse av pass til barn under 5 år skal gyldighetstiden være 2 år. Ved utstedelse av pass til barn mellom 5 og 10 år skal gyldighetstiden være 3 år. Ved utstedelse av pass til barn mellom 10 og 16 år skal gyldighetstiden være 5 år.</article><article class="legalP" id="kapittel-1-foreslåttparagraf-9-ledd-2">Dersom en av foreldrene må ha tillatelse til utenlandsreise med barnet etter barneloven § 41 første ledd, skal passets gyldighetstid begrenses til det tidsrom som er påkrevet for å gjennomføre reisen, med mindre forelderen med foreldreansvaret samtykker i utstedelse av pass med gyldighetstid som bestemt i første ledd.</article><article class="legalP" id="kapittel-1-foreslåttparagraf-9-ledd-3">Ved utstedelse av pass til person som kan miste sitt norske statsborgerskap etter statsborgerloven § 24 første ledd (tap ved fravær fra riket) eller etter § 26 første ledd (tilbakekall ved manglende løsning fra annet statsborgerskap), skal passet bare gis gyldighetstid frem til det tidspunktet søkeren kan miste sitt statsborgerskap.</article><article class="legalP" id="kapittel-1-foreslåttparagraf-9-ledd-4">Ekstrapass utstedt etter § 11 kan gis gyldighetstid for den tid behovet er dokumentert, dog ikke utover 2 år.</article><article class="legalP" id="kapittel-1-foreslåttparagraf-9-ledd-5">Nødpass bør gis gyldighetstid for den perioden som er nødvendig for å gjennomføre reisen, dog ikke utover ett år.</article><article class="legalP" id="kapittel-1-foreslåttparagraf-9-ledd-6">Dersom passøkeren ikke har oppbevart tidligere utstedt pass betryggende eller dette er blitt funnet i uvedkommendes besittelse uten at det er truffet vedtak om innlevering av pass etter passloven § 7 første ledd bokstav e eller truffet vedtak om passhindring etter § 5 tredje ledd bokstav e, kan passets gyldighetstid begrenses i den utstrekning passmyndigheten finner påkrevet.</article><article class="legalP" id="kapittel-1-foreslåttparagraf-9-ledd-7">Passmyndigheten kan i særlige tilfelle forlenge gyldighetstiden for håndskrevne pass (laminatpass) med inntil 3 måneder.</article></article> <article class="defaultP" margin-top="true">Ny § 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Sentralt passregister</span></span><article class="legalP" id="kapittel-1-foreslåttparagraf-10-ledd-1">I sentralt passregister opprettet i medhold av passloven § 8 kan i tillegg til de opplysninger som fremgår av bestemmelsen, også registreres opplysninger om pass som er meldt tapt eller stjålet, beslutning om passhindring, jf. passloven § 5, beslutning om innlevering og beslag av pass, jf. passloven § 7, årsaken til at det ikke utstedes pass med fingeravtrykk, jf. § 5, samt kopi av dom eller lignende, jf. § 10.</article><article class="legalP" id="kapittel-1-foreslåttparagraf-10-ledd-2">Ansatte i norsk grensekontroll, Kripos og passmyndigheten gis kun tilgang til opplysningene i passregisteret til bruk for passutstedelse, grensekontroll, og ved innlevering og beslag, jf. passloven § 7.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-04-06-495/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>