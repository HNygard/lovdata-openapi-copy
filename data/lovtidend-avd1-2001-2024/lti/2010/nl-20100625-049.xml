<!DOCTYPE html><html lang="no"><head><title>Lov om endringar i opplæringslova og privatskolelova (leksehjelp m.m.)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2010-06-25-49</dd><dt class="dokid">DokumentID</dt><dd class="dokid">LTI/lov/2010-06-25-49</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 8 s 1372</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1998-07-17-61</li><li>lov/2003-07-04-84</li></ul></dd><dt class="dateOfPublication">Kunngjort</dt><dd class="dateOfPublication">2010-06-25 15:30</dd><dt class="journalNumber">Journalnummer</dt><dd class="journalNumber">2010-0528</dd><dt class="titleShort">Korttittel</dt><dd class="titleShort">Endringslov til opplæringslova og privatskolelova</dd><dt class="title">Tittel</dt><dd class="title">Lov om endringar i opplæringslova og privatskolelova (leksehjelp m.m.)</dd><dt class="miscInformation">Annet om dokumentet</dt><dd class="miscInformation">Prop.95 L (2009–2010), Innst.279 L (2009–2010), Lovvedtak 53 (2009–2010). Stortingets første og andre gongs behandling hv. 4. og 14. juni 2010. Fremja av Kunnskapsdepartementet.</dd><dt class="refid">RefID</dt><dd class="refid">lov/2010-06-25-49</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringar i opplæringslova og privatskolelova (leksehjelp m.m.)<ul class="tocSubUl"><li>I<ul class="tocSubUl"><li>§ 9-4. Lærebøker og andre læremiddel</li><li>§ 13-7a. Plikt for kommunen til å ha tilbod om leksehjelp</li></ul></li><li>II<ul class="tocSubUl"><li>§ 7-1d. Plikt for skolen til å sørgje for foreldresamarbeid</li><li>§ 7-1e. Plikt for skolen til å ha tilbod om leksehjelp</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2010-06-25-49" id="dokument"><h1>Lov om endringar i opplæringslova og privatskolelova (leksehjelp m.m.)</h1><article class="defaultP" data-text-size="small">Endringar i følgjande lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 17. juli 1998 nr. 61 om grunnskolen og den vidaregåande opplæringa (opplæringslova).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 4. juli 2003 nr. 84 om private skolar med rett til statstilskot (privatskolelova).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2010-06-25-49/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 17. juli 1998 nr. 61 om grunnskolen og den vidaregåande opplæringa blir det gjort desse endringane:</article> <article class="defaultP" margin-top="true">§ 2-10 nytt tredje ledd skal lyde:</article><article class="legalP" id="kapittel-1-ledd-2">Med mindre kommunen fastset noko anna, kan rektor bestemme at lærarane skal ha mynde til å ta avgjerd om bortvising frå eiga undervisning for ei opplæringsøkt, avgrensa til to klokketimar.</article> <article class="defaultP" margin-top="true">§ 2-12 tredje ledd skal lyde:</article><article class="legalP" id="kapittel-1-ledd-3">For private grunnskolar gjeld også §§ 2-2, 2-5 første, andre, tredje og sjette ledd, 2-9, 2-10, 2-11, 8-2, 9-1, 9-2, 9-3, 9-4, 9-5, 9-6, kapittel 9a, §§ 10-1, 10-6, 10-9, 11-1, 11-2, 11-3, 11-4, 11-7, 11-10, 13-3b, 13-7a, 13-10, 14-1, 15-3 og 15-4.</article> <article class="defaultP" margin-top="true">§ 3-3 første ledd skal lyde:</article><article class="legalP" id="kapittel-1-ledd-4">Den vidaregåande opplæringa skal føre fram til studiekompetanse, yrkeskompetanse eller grunnkompetanse.</article> <article class="defaultP" margin-top="true">§ 3-8 første ledd skal lyde:</article><article class="legalP" id="kapittel-1-ledd-5">Fylkeskommunen kan fastsetje i ordensreglementet at elevar som alvorleg eller fleire gonger bryt reglementet, kan visast bort i inntil fem dagar. Rektor sjølv vedtek å vise bort ein elev etter leddet her etter å ha rådført seg med lærarane til eleven. Med mindre fylkeskommunen fastset noko anna, kan rektor bestemme at lærarane skal ha mynde til å ta avgjerd om bortvising frå eiga undervisning for ei opplæringsøkt, avgrensa til to klokketimar.</article> <article class="defaultP" margin-top="true">§ 7-3 nytt andre ledd skal lyde:</article><article class="legalP" id="kapittel-1-ledd-6">Elevar som har plass i skolefritidsordninga, jf. opplæringslova § 13-7, og som på grunn av funksjonshemming eller mellombels skade eller sjukdom har behov for skyss, har rett til skyss til og frå skolefritidsordninga. Retten omfattar ikkje skyss i skoleferiane. Retten til skyss gjeld uavhengig av avstanden mellom heimen og skolefritidsordninga.</article> <article class="defaultP" margin-top="true">§ 7-4 første ledd skal lyde:</article><article class="legalP" id="kapittel-1-ledd-7">Elevane har rett til nødvendig reisefølgje. Elevane har rett til nødvendig tilsyn når det blir ventetid før undervisningstida tek til og etter at undervisningstida er slutt. Retten til nødvendig reisefølgje og til nødvendig tilsyn gjeld også for barn som har rett til skyss til og frå skolefritidsordninga etter § 7-3 andre ledd.</article> <article class="defaultP" margin-top="true">§ 9-4 skal lyde:</article><article class="futureLegalArticle" data-name="§9-4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9-4</span>. <span class="legalArticleTitle">Lærebøker og andre læremiddel</span></span><article class="legalP" id="kapittel-1-foreslåttparagraf-1-ledd-1">I andre fag enn norsk kan det berre brukast lærebøker og andre læremiddel som ligg føre på bokmål og nynorsk til same tid og same pris. I særlege tilfelle kan departementet gjere unntak frå denne regelen.</article><article class="legalP" id="kapittel-1-foreslåttparagraf-1-ledd-2">Norske og samiske lærebøker og tilsvarande digitale læremiddel som blir brukte i skolen, skal vere i samsvar med offisiell rettskriving. Nynorskutgåvene skal følgje læreboknormalen. Med lærebøker er her meint alle trykte læremiddel som elevane regelmessig bruker for å nå vesentlege delar av kompetansemåla i eit fag.</article><article class="legalP" id="kapittel-1-foreslåttparagraf-1-ledd-3">Lesebøkene i norskfaget i grunnskolen skal ha nok tilfang på begge målformer slik at elevane lærer å lese både bokmål og nynorsk.</article><article class="legalP" id="kapittel-1-foreslåttparagraf-1-ledd-4">Ordlister og ordbøker til skolebruk skal godkjennast av Språkrådet.</article><article class="legalP" id="kapittel-1-foreslåttparagraf-1-ledd-5">Departementet gir nærmare forskrifter om kva læremiddel som er omfatta av kravet i første leddet.</article><article class="legalP" id="kapittel-1-foreslåttparagraf-1-ledd-6">Reglane i første og fjerde ledd gjeld ikkje for samiske læremiddel.</article></article> <article class="defaultP" margin-top="true">§ 10-4 første ledd skal lyde:</article><article class="legalP" id="kapittel-1-ledd-8">Undervisningsstillingar og rektorstillingar skal lysast ut offentleg. Kravet om slik utlysing gjeld ikkje for stillingar som er ledige for eit kortare tidsrom enn seks månader, eller når arbeidsgivaren skal tilby stillinga til ein arbeidstakar eller tidlegare arbeidstakar i verksemda med heimel i arbeidsmiljøloven § 14-2 om førerett til ny tilsetjing, § 14-3 om førerett for tilsette som arbeider deltid eller § 15-7 om oppseiingsvern.</article> <article class="defaultP" margin-top="true">§ 13-6 andre ledd skal lyde:</article><article class="legalP" id="kapittel-1-ledd-9">Regelen i § 10-9 første, andre og fjerde ledd gjeld for tilsetjing i musikk- og kulturskolar.</article> <article class="defaultP" margin-top="true">§ 13-7 sjette ledd skal lyde:</article><article class="legalP" id="kapittel-1-ledd-10">Regelen i § 10-9 første, andre og fjerde ledd gjeld for tilsetjing i skolefritidsordninga.</article> <article class="defaultP" margin-top="true">Ny § 13-7a skal lyde:</article><article class="futureLegalArticle" data-name="§13-7a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 13-7a</span>. <span class="legalArticleTitle">Plikt for kommunen til å ha tilbod om leksehjelp</span></span><article class="legalP" id="kapittel-1-foreslåttparagraf-2-ledd-1">Kommunen skal ha eit tilbod om leksehjelp for elevar på 1.-4. årstrinn.</article><article class="legalP" id="kapittel-1-foreslåttparagraf-2-ledd-2">Tilbodet skal vere gratis for elevane. Elevane skal ha rett til å delta på leksehjelptilbodet, men det skal vere frivillig om dei ønskjer å delta.</article><article class="legalP" id="kapittel-1-foreslåttparagraf-2-ledd-3">Regelen i § 10-9 første, andre og fjerde ledd gjeld tilsvarande for dei som skal gi leksehjelp.</article><article class="legalP" id="kapittel-1-foreslåttparagraf-2-ledd-4">Departementet gir nærmare forskrifter om leksehjelptilbodet.</article></article></section><section class="section" data-name="kapII" id="kapittel-2" data-lovdata-URL="LTI/lov/2010-06-25-49/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 4. juli 2003 nr. 84 om private skolar med rett til statstilskot blir det gjort desse endringane:</article> <article class="defaultP" margin-top="true">§ 3-10 første ledd skal lyde:</article><article class="legalP" id="kapittel-2-ledd-2">Skolen kan fastsetje i ordensreglementet at elevar som alvorleg eller fleire gonger bryt reglementet, kan visast bort frå undervisninga. På årstrinna 1-7 kan elevar visast bort for enkelttimar eller for resten av dagen, og på årstrinna 8-10 kan elevar visast bort i inntil tre dagar. Elevar i vidaregåande opplæring kan visast bort i inntil fem dagar. Den daglege leiaren av skolen vedtek sjølv bortvising etter å ha rådført seg med lærarane til eleven. Med mindre styret fastset noko anna, kan dagleg leiar bestemme at lærarane skal ha mynde til å ta avgjerd om bortvising frå eiga undervisning for ei opplæringsøkt, avgrensa til to klokketimar. Foreldra til elevar på årstrinna 1-7 skal varslast før det blir sett i verk bortvising for resten av dagen.</article> <article class="defaultP" margin-top="true">Ny § 7-1d skal lyde:</article><article class="futureLegalArticle" data-name="§7-1d" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 7-1d</span>. <span class="legalArticleTitle">Plikt for skolen til å sørgje for foreldresamarbeid</span></span><article class="legalP" id="kapittel-2-foreslåttparagraf-1-ledd-1">Skolen skal sørgje for samarbeid med foreldra. Plikta gjeld grunnskolen og vidaregåande opplæring. Organiseringa av foreldresamarbeidet skal ta omsyn til lokale tilhøve. Departementet gir nærmare forskrifter.</article></article> <article class="defaultP" margin-top="true">Ny § 7-1e skal lyde:</article><article class="futureLegalArticle" data-name="§7-1e" id="kapittel-2-foreslåttparagraf-2"><span class="futureLegalArticleHeader"><span class="legalArticleValue">§ 7-1e</span>. <span class="legalArticleTitle">Plikt for skolen til å ha tilbod om leksehjelp</span></span><article class="legalP" id="kapittel-2-foreslåttparagraf-2-ledd-1">Skolen skal ha eit tilbod om leksehjelp for elevar på 1.-4. årstrinn.</article><article class="legalP" id="kapittel-2-foreslåttparagraf-2-ledd-2">Tilbodet skal vere gratis for elevane. Elevane skal ha rett til å delta på leksehjelptilbodet, men det skal vere frivillig om dei ønskjer å delta.</article><article class="legalP" id="kapittel-2-foreslåttparagraf-2-ledd-3">Regelen i § 4-3 første, andre og fjerde ledd gjeld tilsvarande for dei som skal gi leksehjelp.</article><article class="legalP" id="kapittel-2-foreslåttparagraf-2-ledd-4">Departementet gir nærmare forskrifter om leksehjelptilbodet.</article></article></section><section class="section" data-name="kapIII" id="kapittel-3" data-lovdata-URL="LTI/lov/2010-06-25-49/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Lova trer i kraft på det tidspunkt Kongen bestemmer. Dei enkelte føresegnene kan setjast i verk på ulikt tidspunkt.</article></section></main></body></html>