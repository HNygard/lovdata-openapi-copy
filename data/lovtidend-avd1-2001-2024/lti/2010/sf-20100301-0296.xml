<!DOCTYPE html><html lang="no"><head><title>Forskrift om rammeplan for de samiske grunnskolelærerutdanningene for 1.-7. trinn og 5.-10. trinn</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-03-01-296</dd><dt class="dokid">DokumentID</dt><dd class="dokid">LTI/forskrift/2010-03-01-296</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 3 s 428</dd><dt class="dateInForce">I kraft fra</dt><dd class="dateInForce">2010-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2005-12-13-1449</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li></ul></dd><dt class="dateOfPublication">Kunngjort</dt><dd class="dateOfPublication">2010-03-05 14:00</dd><dt class="journalNumber">Journalnummer</dt><dd class="journalNumber">2010-0194</dd><dt class="titleShort">Korttittel</dt><dd class="titleShort">Rammeplan for samisk grunnskolelærerutdanning</dd><dt class="title">Tittel</dt><dd class="title">Forskrift om rammeplan for de samiske grunnskolelærerutdanningene for 1.-7. trinn og 5.-10. trinn</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kunnskapsdepartementet 1. mars 2010 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 annet ledd.</dd><dt class="refid">RefID</dt><dd class="refid">forskrift/2010-03-01-296</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rammeplan for de samiske grunnskolelærerutdanningene for 1.-7. trinn og 5.-10. trinn<ul class="tocSubUl"><li>§ 1. Virkeområde og formål</li><li>§ 2. Læringsutbytte</li><li>§ 3. Struktur for differensiert grunnskolelærerutdanning</li><li>§ 4. Nasjonale retningslinjer, programplan og indikatorer</li><li>§ 5. Fritaksbestemmelser</li><li>§ 6. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2010-03-01-296" id="dokument"><h1>Forskrift om rammeplan for de samiske grunnskolelærerutdanningene for 1.-7. trinn og 5.-10. trinn</h1><article class="legalArticle" data-lovdata-URL="LTI/forskrift/2010-03-01-296/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og formål</span></h2><article class="legalP" id="paragraf-1-ledd-1">Forskriften gjelder for universiteter og høyskoler som gir samisk grunnskolelærerutdanning, og som er akkreditert etter lov om universiteter og høyskoler § 1-2 og § 3-1.</article><article class="legalP" id="paragraf-1-ledd-2">Forskriften gjelder for 4-årig samisk grunnskolelærerutdanning. Forskriften definerer rammene for de samiske grunnskolelærerutdanningene for 1.-7. trinn og 5.-10. trinn.</article><article class="legalP" id="paragraf-1-ledd-3">Den samiske grunnskolelærerutdanningen er likeverdig med den norske grunnskolelærerutdanningen.</article><article class="legalP" id="paragraf-1-ledd-4">Samisk grunnskolelærerutdanning skal ha samisk som hovedundervisningsspråk.</article><article class="legalP" id="paragraf-1-ledd-5">Samisk grunnskolelærerutdanning er forankret i samisk kultur og samfunn og har samiske læringsforståelser og undervisningsmåter som sitt utgangspunkt. Den samiske grunnskolelærerutdanningen gir allsidig kjennskap til samiske forhold.</article><article class="legalP" id="paragraf-1-ledd-6">Forskriftens formål er å sikre at institusjonene tilbyr integrerte, profesjonsrettete og forskningsbaserte samiske grunnskolelærerutdanninger med høy faglig kvalitet. Utdanningene skal forholde seg til opplæringsloven og gjeldende læreplanverk for grunnopplæringen.</article><article class="legalP" id="paragraf-1-ledd-7">Institusjonene skal legge til rette for integrerte grunnskolelærerutdanninger med helhet og sammenheng mellom teori- og praksisstudier, mellom fag og fagdidaktikk og mellom fag. Grunnskolelærerutdanningene skal gi kandidatene solide faglige og didaktiske kunnskaper, kvalifisere for forskningsbasert yrkesutøvelse og for kontinuerlig profesjonell utvikling. Utdanningene skal kjennetegnes av et nært samspill med profesjonsfeltet og det samfunnet skolen er en del av. Utdanningene skal sette læreryrket inn i en historisk og samfunnsmessig sammenheng og bidra til kritisk refleksjon og profesjonsforståelse. Samisk grunnskolelærerutdanning skal sette læreryrket inn i en samisk kontekst og urfolkskontekst.</article><article class="legalP" id="paragraf-1-ledd-8">Grunnskolelærerutdanningene skal kvalifisere kandidatene til å ivareta opplæring om samiske forhold og ha kunnskap om samiske barns rett til opplæring i tråd med opplæringsloven og gjeldende læreplanverk for grunnopplæringen.</article></article><article class="legalArticle" data-lovdata-URL="LTI/forskrift/2010-03-01-296/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Læringsutbytte</span></h2><article class="legalP" id="paragraf-2-ledd-1">De samiske grunnskolelærerutdanningene skal kvalifisere lærere til å utøve et krevende og komplekst yrke i et samfunn som preges av mangfold og endring. Læringsutbytte er formulert med utgangspunkt i nasjonalt kvalifikasjonsrammeverk.</article><article class="legalP" id="paragraf-2-ledd-2">Kandidaten skal etter fullført grunnskolelærerutdanning ha følgende læringsutbytte definert som kunnskap, ferdigheter og generell kompetanse, som fundament for arbeid i skolen og videre kompetanseutvikling.</article> <article class="defaultP" margin-top="true"><i>Læringsutbytte særskilt for kandidater 1.-7. trinn:</i></article><article class="legalP" id="paragraf-2-ledd-3">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">har faglige og fagdidaktiske kunnskaper i samisk, matematikk, norsk og øvrige fag som inngår i utdanningen, og solid kunnskap om begynneropplæring for de yngste elevene i fagene og lesing, skriving og regning</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">har kunnskap om arbeid med elevenes grunnleggende ferdigheter i å uttrykke seg muntlig, lese, uttrykke seg skriftlig, regne og bruke digitale verktøy i og på tvers av fag</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">kan tilrettelegge for progresjon i opplæringen av de grunnleggende ferdighetene tilpasset elever på 1.-7. trinn</article></article></li><li data-li-identifier="-" data-name="-"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">har kunnskap om det helhetlige opplæringsløpet, med vekt på overgangen fra barnehage til skole og barnetrinn til ungdomstrinn.</article></article></li></ul></article> <article class="defaultP" margin-top="true"><i>Læringsutbytte særskilt for kandidater 5.-10. trinn:</i></article><article class="legalP" id="paragraf-2-ledd-4">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-4-punkt-1"><article class="legalP" id="paragraf-2-ledd-4-punkt-1-ledd-1">har solide faglige og fagdidaktiske kunnskaper i samisk og de øvrige fagene som inngår i utdanningen og kunnskap om fagene som skolefag og forskningsfag</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-2"><article class="legalP" id="paragraf-2-ledd-4-punkt-2-ledd-1">har kunnskap om arbeid med videreutvikling av elevenes grunnleggende ferdigheter i å uttrykke seg muntlig, lese, uttrykke seg skriftlig, regne og bruke digitale verktøy i og på tvers av fag</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-3"><article class="legalP" id="paragraf-2-ledd-4-punkt-3-ledd-1">kan tilrettelegge for progresjon i de grunnleggende ferdighetene i opplæringen tilpasset elever på 5.-10. trinn</article></article></li><li data-li-identifier="-" data-name="-"><article class="listArticle" id="paragraf-2-ledd-4-punkt-4"><article class="legalP" id="paragraf-2-ledd-4-punkt-4-ledd-1">har kunnskap om det helhetlige opplæringsløpet, med vekt på overgangen fra barnetrinn til ungdomstrinn og ungdomstrinn til videregående opplæring.</article></article></li></ul></article> <article class="defaultP" margin-top="true"><i>Felles læringsutbytte for kandidater i begge utdanningsløp:</i></article><article class="legalP" id="paragraf-2-ledd-5">Læringsutbytte må ses i sammenheng med fagenes innhold og arbeidsmåter i de to grunnskolelærerutdanningene.</article> <article class="defaultP" margin-top="true"><i>Kunnskap</i></article><article class="legalP" id="paragraf-2-ledd-6">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-6-punkt-1"><article class="legalP" id="paragraf-2-ledd-6-punkt-1-ledd-1">har kunnskap om skolens og lærerprofesjonens egenart, historie, utvikling og plass i det samiske samfunnet og samfunnet forøvrig</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-2"><article class="legalP" id="paragraf-2-ledd-6-punkt-2-ledd-1">har kunnskap om lovgrunnlag, herunder skolens formål, verdigrunnlag, læreplaner og elevers ulike rettigheter</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-3"><article class="legalP" id="paragraf-2-ledd-6-punkt-3-ledd-1">har kunnskap om læreplanarbeid og om skolen som organisasjon</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-4"><article class="legalP" id="paragraf-2-ledd-6-punkt-4-ledd-1">har kunnskap om barns og unges læring, utvikling og danning i ulike sosiale, flerkulturelle og flerspråklige kontekster</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-5"><article class="legalP" id="paragraf-2-ledd-6-punkt-5-ledd-1">har kunnskap om klasseledelse og klassemiljø og om utvikling av gode relasjoner til og mellom elever</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-6"><article class="legalP" id="paragraf-2-ledd-6-punkt-6-ledd-1">har kunnskap om viktigheten av og forutsetninger for god kommunikasjon og godt samarbeid mellom skole og hjem</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-7"><article class="legalP" id="paragraf-2-ledd-6-punkt-7-ledd-1">har kunnskap om et bredt repertoar av arbeidsmåter, læringsressurser og læringsarenaer og om sammenhengen mellom mål, innhold, arbeidsmåter, vurdering og de enkelte elevenes forutsetninger</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-8"><article class="legalP" id="paragraf-2-ledd-6-punkt-8-ledd-1">har kunnskap om barns og unges oppvekstmiljø, likestilling og identitetsarbeid</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-9"><article class="legalP" id="paragraf-2-ledd-6-punkt-9-ledd-1">har kunnskap om barn i vanskelige situasjoner og om barns rettigheter i et nasjonalt og internasjonalt perspektiv, på grunnlag av internasjonale konvensjoner, urfolkserklæringer og nasjonale lover</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-10"><article class="legalP" id="paragraf-2-ledd-6-punkt-10-ledd-1">har kunnskap om samisk, nasjonalt og internasjonalt forsknings- og utviklingsarbeid med relevans for lærerprofesjonen</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-11"><article class="legalP" id="paragraf-2-ledd-6-punkt-11-ledd-1">har kunnskap om samisk tradisjonell kunnskap innenfor det enkelte fagområde</article></article></li><li data-li-identifier="-" data-name="-"><article class="listArticle" id="paragraf-2-ledd-6-punkt-12"><article class="legalP" id="paragraf-2-ledd-6-punkt-12-ledd-1">kjenner utfordringer ved oppvekstsvilkårene til samiske barn og unge.</article></article></li></ul></article> <article class="defaultP" margin-top="true"><i>Ferdigheter</i></article><article class="legalP" id="paragraf-2-ledd-7">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-7-punkt-1"><article class="legalP" id="paragraf-2-ledd-7-punkt-1-ledd-1">kan selvstendig og i samarbeid med andre planlegge, gjennomføre og reflektere over undervisning i og på tvers av fag, med utgangspunkt i samisk tradisjonell kunnskap, samt forsknings- og erfaringsbasert kunnskap</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-2"><article class="legalP" id="paragraf-2-ledd-7-punkt-2-ledd-1">kan tilrettelegge for og lede gode og kreative læringsmiljøer</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-3"><article class="legalP" id="paragraf-2-ledd-7-punkt-3-ledd-1">kan tilrettelegge for estetisk utfoldelse, opplevelse og erkjennelse</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-4"><article class="legalP" id="paragraf-2-ledd-7-punkt-4-ledd-1">kan tilpasse opplæringen til elevers ulike evner og anlegg, interesser og sosiokulturelle bakgrunn, motivere til lærelyst gjennom å tydeliggjøre læringsmål og bruke varierte arbeidsmåter for at elevene skal nå målene</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-5"><article class="legalP" id="paragraf-2-ledd-7-punkt-5-ledd-1">kan vurdere og dokumentere elevers læring og utvikling i forhold til opplæringens mål, gi læringsfremmende tilbakemeldinger og bidra til at elever kan vurdere egen læring</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-6"><article class="legalP" id="paragraf-2-ledd-7-punkt-6-ledd-1">forstår de samfunnsmessige perspektivene knyttet til teknologi- og medieutviklingen (trygg bruk, personvern, ytringsfrihet) og kan bidra til at barn og unge utvikler et reflektert forhold til digitale arenaer</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-7"><article class="legalP" id="paragraf-2-ledd-7-punkt-7-ledd-1">kan kritisk reflektere over egen og skolens praksis i arbeidet med videreutvikling av lærerrollen og profesjonsetiske spørsmål</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-8"><article class="legalP" id="paragraf-2-ledd-7-punkt-8-ledd-1">kan mestre samisk muntlig og skriftlig, vise kompetent språkbruk i profesjonssammenhenger og kunne undervise på samisk i sine fag. Mestrer norsk muntlig og skriftlig og kan bruke språket på en kvalifisert måte i profesjonssammenheng</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-9"><article class="legalP" id="paragraf-2-ledd-7-punkt-9-ledd-1">kan vurdere og bruke relevante forskningsresultater og selv gjennomføre systematisk utviklingsarbeid</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-10"><article class="legalP" id="paragraf-2-ledd-7-punkt-10-ledd-1">kan i samarbeid med foresatte og faglige instanser identifisere behov hos elevene og iverksette nødvendige tiltak</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-11"><article class="legalP" id="paragraf-2-ledd-7-punkt-11-ledd-1">kan legge til rette for utvikling av kompetanse i entreprenørskap og for at lokalt arbeids-, samfunns- og kulturliv, tradisjonsbærere og ressurspersoner involveres i opplæringen</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-12"><article class="legalP" id="paragraf-2-ledd-7-punkt-12-ledd-1">har god forståelse for globale spørsmål og bærekraftig utvikling</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-13"><article class="legalP" id="paragraf-2-ledd-7-punkt-13-ledd-1">kan gjøre nytte av samiske læringsmåter i opplæringen</article></article></li><li data-li-identifier="-" data-name="-"><article class="listArticle" id="paragraf-2-ledd-7-punkt-14"><article class="legalP" id="paragraf-2-ledd-7-punkt-14-ledd-1">kan tilpasse opplæringen i et to- eller flerspråklig perspektiv.</article></article></li></ul></article> <article class="defaultP" margin-top="true"><i>Generell kompetanse</i></article><article class="legalP" id="paragraf-2-ledd-8">Kandidaten<ul class="defaultList"><li data-li-identifier="-" data-name="-"><article class="listArticle" id="paragraf-2-ledd-8-punkt-1"><article class="legalP" id="paragraf-2-ledd-8-punkt-1-ledd-1">kan bidra til profesjonelt lærerfelleskap med tanke på videreutvikling av god praksis og yrkesetisk plattform</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-2"><article class="legalP" id="paragraf-2-ledd-8-punkt-2-ledd-1">kan bidra til profesjonelt fellesskap mellom samiske lærere med tanke på videreutvikling av god praksis og yrkesetisk plattform også på tvers av landegrensene</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-3"><article class="legalP" id="paragraf-2-ledd-8-punkt-3-ledd-1">kan stimulere til demokratiforståelse, demokratisk deltakelse og evne til kritisk refleksjon tilpasset aktuelle klassetrinn</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-4"><article class="legalP" id="paragraf-2-ledd-8-punkt-4-ledd-1">kan bidra til å styrke internasjonale og flerkulturelle dimensjoner ved skolens arbeid og bidra til forståelse for samenes status som urfolk</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-5"><article class="legalP" id="paragraf-2-ledd-8-punkt-5-ledd-1">kan identifisere egne lærings- og kompetansebehov i tilknytning til læreryrket</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-6"><article class="legalP" id="paragraf-2-ledd-8-punkt-6-ledd-1">innehar en endrings- og utviklingskompetanse som grunnlag for å møte framtidens skole</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-7"><article class="legalP" id="paragraf-2-ledd-8-punkt-7-ledd-1">kan bidra til å styrke en samisk, urfolks og internasjonal dimensjon ved skolens arbeid</article></article></li><li data-li-identifier="-" data-name="-"><article class="listArticle" id="paragraf-2-ledd-8-punkt-8"><article class="legalP" id="paragraf-2-ledd-8-punkt-8-ledd-1">kan utgjøre en støtte for samiske barns og unges utvikling og identitetsbygging.</article></article></li></ul></article></article><article class="legalArticle" data-lovdata-URL="LTI/forskrift/2010-03-01-296/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Struktur for differensiert grunnskolelærerutdanning</span></h2> <article class="defaultP" margin-top="true"><i>(1) Krav til spesialisering og faglig sammensetning</i></article><article class="legalP" id="paragraf-3-ledd-1">Grunnskolelærerutdanningene skal være spesialiserte mot årstrinn i skolen, og kvalifisere for undervisning på henholdsvis 1.-7. trinn og 5.-10. trinn. Utdanningene skal organiseres som to klart definerte og differensierte grunnskolelærerutdanninger på en måte som sikrer progresjon i en helhetlig profesjonsutdanning.</article><article class="legalP" id="paragraf-3-ledd-2">Grunnskolelærerutdanning for 1.-7. trinn skal normalt omfatte minimum fire undervisningsfag, der minst ett av fagene skal være på 60 studiepoeng og de andre fagene må være på minimum 30 studiepoeng. Et undervisningsfag i 4. studieår kan erstattes av ett skolerelevant fag på 30 studiepoeng. Ved overgang til masterutdanning etter 3. studieår vil det første året i masterutdanningen erstatte fag i det 4. studieåret i grunnskolelærerutdanningen.</article><article class="legalP" id="paragraf-3-ledd-3">Grunnskolelærerutdanning for 5.-10. trinn skal normalt omfatte tre undervisningsfag, hvert på 60 studiepoeng. Et undervisningsfag i 4. studieår kan erstattes av ett undervisningsfag og ett skolerelevant fag hver på 30 studiepoeng, eventuelt to undervisningsfag hver på 30 studiepoeng. Ved overgang til masterutdanning etter 3. studieår vil det første året i masterutdanningen erstatte fag i 4. studieåret i grunnskolelærerutdanningen.</article> <article class="defaultP" margin-top="true"><i>Obligatoriske fag, fagenes og praksisopplæringens omfang</i></article><article class="legalP" id="paragraf-3-ledd-4">I begge utdanningene skal det være veiledet, vurdert og variert praksisopplæring i alle studieårene. Praksisopplæring skal inngå som en integrert del av alle fagene i utdanningene. Omfanget av praksisopplæringen skal være minst 100 dager fordelt over fire år; minimum 80 dager i løpet av de tre første studieårene, og minimum 20 dager i løpet av det siste studieåret. Praksisopplæringen skal være i grunnskolen og fordeles på både lavere og høyere årstrinn i det løpet som utdanningen kvalifiserer for. Det skal være progresjon i praksisopplæringen, og den skal være tilpasset studentenes fagvalg i alle studieårene og knyttet til ulike deler av skolens virksomhet. Praksisopplæringen bør tilrettelegges slik at det gjenspeiler et allsamisk perspektiv.</article><article class="legalP" id="paragraf-3-ledd-5">Alle undervisningsfag skal være profesjonsrettede lærerutdanningsfag og omfatte fagdidaktikk og arbeid med grunnleggende ferdigheter i faget. Alle undervisningsfag og skolerelevante fag og emner skal være forskningsbaserte og forankret i et forskningsaktivt fagmiljø.</article><article class="legalP" id="paragraf-3-ledd-6">Bacheloroppgave i det 3. studieåret er obligatorisk. Arbeidet med oppgaven og innføring i vitenskapsteori og metode skal utgjøre 15 studiepoeng av pedagogikk og elevkunnskap. Oppgaven skal være profesjonsrettet med tematisk forankring i pedagogikk og elevkunnskap og/eller i andre fag. Oppgaven bør ha et samisk perspektiv eller urfolksperspektiv.</article><article class="legalP" id="paragraf-3-ledd-7">For grunnskolelærerutdanning 1.-7. trinn er det obligatorisk med pedagogikk og elevkunnskap 60 studiepoeng, matematikk 30 studiepoeng, samisk 30 studiepoeng og norsk 30 studiepoeng.</article><article class="legalP" id="paragraf-3-ledd-8">For grunnskolelærerutdanning 5.-10. trinn er det obligatorisk med pedagogikk og elevkunnskap 60 studiepoeng. Ingen undervisningsfag er obligatoriske.</article><article class="legalP" id="paragraf-3-ledd-9">Utdanningsinstitusjonene skal legge til rette for et internasjonalt semester og for internasjonale perspektiver i grunnskolelærerutdanningene.</article> <article class="defaultP" margin-top="true"><i>(2) Studienes oppbygging</i></article> <article class="defaultP" margin-top="true"><i>Grunnskolelærerutdanningen 1.-7. trinn:</i><table><tbody><tr><td data-text-align="left" data-vertical-align="top">1.-3. studieår:</td><td data-text-align="right" data-vertical-align="top" /></tr><tr><td data-text-align="left" data-vertical-align="top" /><td data-text-align="right" data-vertical-align="top">Praksisopplæring</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Pedagogikk og elevkunnskap 60 studiepoeng</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Samisk 30 studiepoeng</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Norsk 30 studiepoeng</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Matematikk 30 studiepoeng</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Undervisningsfag 30 studiepoeng</td></tr><tr><td data-text-align="left" data-vertical-align="top">4. studieår</td><td data-text-align="right" data-vertical-align="top" /></tr><tr><td data-text-align="left" data-vertical-align="top" /><td data-text-align="right" data-vertical-align="top">Praksisopplæring</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Undervisningsfag 60 studiepoeng, eventuelt to fag på 30 studiepoeng, hvorav ett kan være et skolerelevant fag på 30 studiepoeng</td></tr></tbody></table></article> <article class="defaultP" margin-top="true"><i>Grunnskolelærerutdanningen 5.-10. trinn:</i><table><tbody><tr><td data-text-align="left" data-vertical-align="top">1.-3. studieår:</td><td data-text-align="right" data-vertical-align="top" /></tr><tr><td data-text-align="left" data-vertical-align="top" /><td data-text-align="right" data-vertical-align="top">Praksisopplæring</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Pedagogikk og elevkunnskap 60 studiepoeng (fordeles normalt med 15 studiepoeng hvert av de to første studieårene og 30 studiepoeng det tredje studieåret)</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Undervisningsfag I 60 studiepoeng</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Undervisingsfag II 60 studiepoeng</td></tr><tr><td data-text-align="left" data-vertical-align="top">4. studieår</td><td data-text-align="right" data-vertical-align="top" /></tr><tr><td data-text-align="left" data-vertical-align="top" /><td data-text-align="right" data-vertical-align="top">Praksisopplæring</td></tr><tr><td data-text-align="left" data-vertical-align="top" /><td data-text-align="right" data-vertical-align="top">Undervisningsfag III 60 studiepoeng, eventuelt to fag på 30 studiepoeng, hvorav ett kan være et skolerelevant fag på 30 studiepoeng</td></tr></tbody></table></article></article><article class="legalArticle" data-lovdata-URL="LTI/forskrift/2010-03-01-296/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nasjonale retningslinjer, programplan og indikatorer</span></h2><article class="legalP" id="paragraf-4-ledd-1">Det er utarbeidet nasjonale retningslinjer for fagene i grunnskolelærerutdanningene og indikatorer for hva som kjennetegner grunnskolelærerutdanninger med høy kvalitet. Med utgangspunkt i forskriften, nasjonale og samiske retningslinjer skal den enkelte institusjon utarbeide programplaner for de samiske grunnskolelærerutdanningene med bestemmelser om faglig innhold, praksisopplæring, organisering, arbeidsformer og vurderingsordninger. Programplanene skal vedtas i institusjonens styre.</article></article><article class="legalArticle" data-lovdata-URL="LTI/forskrift/2010-03-01-296/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritaksbestemmelser</span></h2><article class="legalP" id="paragraf-5-ledd-1">Eksamen eller prøve som ikke er avlagt som en del av en grunnskolelærerutdanning, kan gi grunnlag for fritak, jf. § 3-5 i lov om universiteter og høyskoler. Utdanning som kan gi grunnlag for fritak, må enten være fag som tilsvarer skolefag eller fag som har relevans for arbeid som lærer i grunnskolen, jf. § 1, og bør omfatte fagdidaktikk og praksisopplæring. Studenten bør også kunne dokumentere samiskspråklig kompetanse i faget.</article><article class="legalP" id="paragraf-5-ledd-2">I grunnskolelærerutdanningen for 1.-7. trinn kan det gis fritak fra prøve i en av målformene i norsk for studenter som ikke har vurdering i begge målformer fra videregående opplæring. Utenlandske studenter som velger utdanning i sitt morsmål som del av studiet, kan få fritak fra kravet om norsk.</article><article class="legalP" id="paragraf-5-ledd-3">Fritak for prøve i en av målformene i norsk gjelder også for studenter i grunnskolelærerutdanning for 5.-10. trinn som ikke velger norsk i fagkretsen, og for utenlandske studenter som ikke har videregående opplæring fra Norge. For studenter som har norsk i grunnskolelærerutdanningen for 5.-10. trinn er det ingen fritaksbestemmelse fra målformer.</article><article class="legalP" id="paragraf-5-ledd-4">Fritak skal føres på vitnemålet.</article></article><article class="legalArticle" data-lovdata-URL="LTI/forskrift/2010-03-01-296/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-6-ledd-1">Forskriften trer i kraft 1. mars 2010. Forskriften gjelder for studenter som tas opp fra og med opptak til studieåret 2010–2011.</article><article class="legalP" id="paragraf-6-ledd-2">Studenter som følger tidligere rammeplaner har rett til å avlegge eksamen etter disse inntil 31. desember 2015. Fra dette tidspunkt oppheves forskrift 13. desember 2005 nr. 1449 til rammeplan for allmennlærerutdanning.</article></article></main></body></html>