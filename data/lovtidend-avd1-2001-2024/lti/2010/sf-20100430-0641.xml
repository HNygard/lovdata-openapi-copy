<!DOCTYPE html><html lang="no"><head><title>Forskrift om omsetning i første hand av viltlevande marine ressursar</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-04-30-641</dd><dt class="dokid">DokumentID</dt><dd class="dokid">LTI/forskrift/2010-04-30-641</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 6 s 997</dd><dt class="dateInForce">I kraft fra</dt><dd class="dateInForce">2010-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-06-29-485</li><li>forskrift/1990-09-17-795</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1951-12-14-3/§1</li><li>lov/1951-12-14-3/§2</li><li>lov/1951-12-14-3/§5</li></ul></dd><dt class="dateOfPublication">Kunngjort</dt><dd class="dateOfPublication">2010-05-07 15:40</dd><dt class="journalNumber">Journalnummer</dt><dd class="journalNumber">2010-0415</dd><dt class="titleShort">Korttittel</dt><dd class="titleShort">Forskrift om viltlevande marine ressursar</dd><dt class="title">Tittel</dt><dd class="title">Forskrift om omsetning i første hand av viltlevande marine ressursar</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett ved kgl.res. 30. april 2010 med heimel i lov 14. desember 1951 nr. 3 om omsetning av råfisk § 1, § 2 og § 5. Fremja av Fiskeri- og kystdepartementet.</dd><dt class="refid">RefID</dt><dd class="refid">forskrift/2010-04-30-641</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om omsetning i første hand av viltlevande marine ressursar<ul class="tocSubUl"><li>§ 1. Forbod mot tilverknad, omsetning og utførsel</li><li>§ 2. Ansvarlege salslag</li><li>§ 3. Forbod mot fangst og innskrenkingar i fisket</li><li>§ 4. Fullmakt</li><li>§ 5. Straff</li><li>§ 6. Ikraftsetjing</li></ul></li></ul></dd></dl></header><main class="documentBody" data-lovdata-URL="LTI/forskrift/2010-04-30-641" id="dokument"><h1>Forskrift om omsetning i første hand av viltlevande marine ressursar</h1><article class="legalArticle" data-lovdata-URL="LTI/forskrift/2010-04-30-641/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forbod mot tilverknad, omsetning og utførsel</span></h2><article class="legalP" id="paragraf-1-ledd-1">Det er forbode å tilverke, omsette eller utføre marine ressursar med heilt eller delvis tilhald i sjøen, og som var viltlevande da dei vart hausta, dersom dei ikkje i første hand er omsett gjennom eller med godkjenning av det salslaget som er ansvarleg for omsetninga av den aktuelle arten etter § 2, og som har fått sine vedtekter godkjende av departementet. Forbodet omfattar delar, produkt og biprodukt av viltlevande marine ressursar. Forbodet gjeld ikkje ressursar som er hausta i ferskvatn med unntak for europeisk ål (<i>Anguilla anguilla</i>). Forbodet gjeld ikkje anadrome laksefiskar.</article><article class="legalP" id="paragraf-1-ledd-2">Forbodet i første ledd gjeld ressursar som er hausta med norske fartøy, same kvar haustinga er skjedd, og ressursar som er hausta frå land i Noreg utanom Svalbard. Forbodet gjeld all fangst bringa i land i Noreg utanom Svalbard frå norsk eller utanlandsk fartøy uavhengig av om fangsten tidlegare har vore omsett på sjøen, med mindre han allereie har vore omsett gjennom eller med godkjenning av det ansvarlege salslaget etter § 2.</article><article class="legalP" id="paragraf-1-ledd-3">Forbodet i første ledd omfattar ikkje tilverknad av eigen fangst, men omsetning og utførsel av slik sjølvtilverka fangst, og delar, produkt og biprodukt derav.</article></article><article class="legalArticle" data-lovdata-URL="LTI/forskrift/2010-04-30-641/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ansvarlege salslag</span></h2><article class="legalP" id="paragraf-2-ledd-1">Norges Sildesalgslag er ansvarleg for omsetninga i første hand av ansjos (<i>Engraulus encrasicholus</i>), augepål (<i>Trisopterus esmarkii</i>), brisling (<i>Sprattus sprattus</i>), hestmakrell (<i>Trachurus trachurus</i>), kolmule (<i>Micromesistius poutassou</i>), laksesild (<i>Maurolicus muelleri</i>), lodde (<i>Mallotus villosus</i>), lysprikkfiskar (<i>Myctophidae</i>), makrell (<i>Scomber scombrus</i>), polartorsk (<i>Boreogadus saida</i>), sardin (<i>Sardina pilchardus</i>), sild (<i>Clupea harengus</i>), straumsild (<i>Argentina sphyraena</i>), sølvtorsk (<i>Gadiculus argenteus</i>), tobis (<i>Ammodytes tobianus</i>) og annan sil (<i>Ammoditydae</i>), trompetfisk (<i>Macrorhamphosus scolopax</i>), og villsvinfisk (<i>Capros aper</i>).</article><article class="legalP" id="paragraf-2-ledd-2">Norges Råfisklag er ansvarleg for omsetninga i første hand av artar som ikkje er omfatta av første ledd, dersom han vert bringa i land i Nord-Noreg eller Trøndelag, eller på Nordmøre eller Jan Mayen, og av europeisk ål (<i>Anguilla anguilla</i>) som vert fanga i ferskvatn i dette området.</article><article class="legalP" id="paragraf-2-ledd-3">Sunnmøre og Romsdal Fiskesalslag er ansvarleg for omsetninga i første hand av artar som ikkje er omfatta av første ledd, dersom han vert bringa i land på Sunnmøre eller i Romsdal, og av europeisk ål (<i>Anguilla anguilla</i>) som vert fanga i ferskvatn i dette området.</article><article class="legalP" id="paragraf-2-ledd-4">Vest-Norges Fiskesalslag er ansvarleg for omsetninga i første hand av artar som ikkje er omfatta av første ledd, dersom han vert bringa i land i Sogn og Fjordane eller Hordaland, og av europeisk ål (<i>Anguilla anguilla</i>) som vert fanga i ferskvatn i dette området.</article><article class="legalP" id="paragraf-2-ledd-5">Rogaland Fiskesalgslag er ansvarleg for omsetninga i første hand av artar som ikkje er omfatta av første ledd, dersom han vert bringa i land i Rogaland, og av europeisk ål (<i>Anguilla anguilla</i>) som vert fanga i ferskvatn i dette området.</article><article class="legalP" id="paragraf-2-ledd-6">Skagerakfisk er ansvarleg for omsetninga i første hand av artar som ikkje er omfatta av første ledd, dersom han vert bringa i land på Sørlandet eller Austlandet, og av europeisk ål (<i>Anguilla anguilla</i>) som vert fanga i ferskvatn i dette området.</article><article class="legalP" id="paragraf-2-ledd-7">For artar som er omfatta av andre til sjette ledd, og som vert omsett utan at fangsten er bringa i land i eit område som er nemnd i andre til sjette ledd, er staden der det haustande fiskefartøyet er merkeregistrert, eller heimehøyrande dersom det ikkje er merkeregistrert, avgjerande for kva for eit salslag som er ansvarleg.</article></article><article class="legalArticle" data-lovdata-URL="LTI/forskrift/2010-04-30-641/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbod mot fangst og innskrenkingar i fisket</span></h2><article class="legalP" id="paragraf-3-ledd-1">Det enkelte salslaget kan fastsetje forbod mot og innskrenkingar i hausting av artar som er omfatta av § 1, når haustinga skjer i fjerne farvatn eller med trål. Det enkelte salslaget kan gjere forbodet gjeldande for fangstar som skal leverast av fartøy som er merkeregistrerte i distriktet til salslaget.</article></article><article class="legalArticle" data-lovdata-URL="LTI/forskrift/2010-04-30-641/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fullmakt</span></h2><article class="legalP" id="paragraf-4-ledd-1">Departementet kan gjere endringar i denne forskrifta som gjeld unntak frå forbodet i § 1, eller som gjeld ansvarsfordelinga mellom salslaga etter § 2.</article><article class="legalP" id="paragraf-4-ledd-2">Departementet kan fastsetje forskrifter om samordning av verksemda i dei salslaga som er nemnde i § 2, når det gjeld avtak, produksjon, vidareomsetning mv.</article></article><article class="legalArticle" data-lovdata-URL="LTI/forskrift/2010-04-30-641/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Straff</span></h2><article class="legalP" id="paragraf-5-ledd-1">Den som med vilje eller aktlaust bryt føresegner som er fastsette i forskrifta her, vert straffa med bøter. På same vis vert medverknad og forsøk straffa, jf. råfisklova § 9.</article></article><article class="legalArticle" data-lovdata-URL="LTI/forskrift/2010-04-30-641/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikraftsetjing</span></h2><article class="legalP" id="paragraf-6-ledd-1">Denne forskrift trer i kraft 1. juli 2010. Frå same tid vert forskrift 29. juni 1990 nr. 485 om førstehåndsomsetningen av råfisk og forskrift 17. september 1990 nr. 795 om førstehåndsomsetning av sild gjennom Skagerakfisk S/L oppheva.</article></article></main></body></html>