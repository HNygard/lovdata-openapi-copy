<!DOCTYPE html><html lang="no"><head><title>Vedtak om endring i Anskaffelsesregelverk for forsvarssektoren (ARF) (Bestemmelse om etisk handel)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-02-16-399</dd><dt class="dokid">DokumentID</dt><dd class="dokid">LTI/forskrift/2010-02-16-399</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 4 s 728</dd><dt class="dateInForce">I kraft fra</dt><dd class="dateInForce">2010-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2008-03-13-317</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-16-69</li><li>forskrift/2004-08-20-1208</li></ul></dd><dt class="dateOfPublication">Kunngjort</dt><dd class="dateOfPublication">2010-03-23 15:20</dd><dt class="lastupdated">Rettet</dt><dd class="lastupdated">2010-08-20 (se nederst)</dd><dt class="journalNumber">Journalnummer</dt><dd class="journalNumber">2010-0256</dd><dt class="titleShort">Korttittel</dt><dd class="titleShort">Endr. i ARF, Etisk handel</dd><dt class="title">Tittel</dt><dd class="title">Vedtak om endring i Anskaffelsesregelverk for forsvarssektoren (ARF) (Bestemmelse om etisk handel)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 16. februar 2010 iht. vedtak i r-konferanse 13. mars 2008 med hjemmel i lov 16. juli 1999 nr. 69 om offentlige anskaffelser og delegeringsvedtak 20. august 2004 nr. 1208.</dd><dt class="refid">RefID</dt><dd class="refid">forskrift/2010-02-16-399</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om endring i Anskaffelsesregelverk for forsvarssektoren (ARF) (Bestemmelse om etisk handel)<ul class="tocSubUl"><li>I</li><li>II</li><li>Rettelser</li></ul></li></ul></dd></dl></header><main class="documentBody" data-lovdata-URL="LTI/forskrift/2010-02-16-399" id="dokument"><h1>Vedtak om endring i Anskaffelsesregelverk for forsvarssektoren (ARF) (Bestemmelse om etisk handel)</h1><section class="section" data-name="kapI" id="kapittel-1" data-lovdata-URL="LTI/forskrift/2010-02-16-399/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I Anskaffelsesregelverk 13. mars 2008 nr. 317 for forsvarssektoren (ARF) gjøres følgende endringer:</article> <article class="defaultP" margin-top="true">Ny del 1.9.3 skal lyde:</article><article class="marginIdArticle" id="kapittel-1-punkt-1"><span class="data-marginOriginalId">1.9.3</span><span class="miscHeadline"><i>Bestemmelse om etisk handel</i></span><article class="legalP" id="kapittel-1-punkt-1-ledd-1">I enhver anskaffelse til forsvarssektoren som er over EØS-avtalens terskelverdi for vare- og tjenestekontrakter, skal det fremgå av kontraktsvilkårene at leverandøren og underleverandører skal opptre i samsvar med følgende grunnleggende krav:</article><article class="defaultP"><i>Nasjonal lovgivning</i></article><article class="legalP" id="kapittel-1-punkt-1-ledd-2">Arbeidsretten og arbeidslovgivningen der produksjonen finner sted, skal etterleves. Av særlig relevante forhold fremheves lønns- og arbeidstidsbestemmelser, helse, miljø og sikkerhet, lovfestede forsikringer og sosiale ordninger, samt regulære ansettelsesforhold, inklusive arbeidskontrakter.</article><article class="legalP" id="kapittel-1-punkt-1-ledd-3">Forbud mot barnearbeid (FNs barnekonvensjon artikkel 32, ILO-konvensjoner nr. 138 og 182):<ul class="defaultList"><li data-li-identifier="-" data-name="-"><article class="listArticle" id="kapittel-1-punkt-1-ledd-3-punkt-1"><article class="legalP" id="kapittel-1-punkt-1-ledd-3-punkt-1-ledd-1">Barn har rett til å bli beskyttet mot økonomisk utnytting i arbeid, og mot å utføre arbeid som kan svekke utdannings- og utviklingsmuligheter.</article></article></li><li data-li-identifier="-" data-name="-"><article class="listArticle" id="kapittel-1-punkt-1-ledd-3-punkt-2"><article class="legalP" id="kapittel-1-punkt-1-ledd-3-punkt-2-ledd-1">Minstealderen må ikke i noe tilfelle være under 15 år (14 eller 16 år i visse land).</article></article></li><li data-li-identifier="-" data-name="-"><article class="listArticle" id="kapittel-1-punkt-1-ledd-3-punkt-3"><article class="legalP" id="kapittel-1-punkt-1-ledd-3-punkt-3-ledd-1">Barn under 18 år skal ikke utføre arbeid som setter helse eller sikkerhet i fare, inkludert nattarbeid.</article></article></li><li data-li-identifier="-" data-name="-"><article class="listArticle" id="kapittel-1-punkt-1-ledd-3-punkt-4"><article class="legalP" id="kapittel-1-punkt-1-ledd-3-punkt-4-ledd-1">Dersom det foregår slikt barnearbeid, skal det arbeides for snarlig utfasing. Det skal samtidig legges til rette for at barna gis mulighet til livsopphold og utdanning inntil barnet ikke lenger er i skolepliktig alder.</article></article></li></ul></article><article class="legalP" id="kapittel-1-punkt-1-ledd-4">Forbud mot tvangsarbeid/slavearbeid (ILO-konvensjoner nr. 29 og 105):<ul class="defaultList"><li data-li-identifier="-" data-name="-"><article class="listArticle" id="kapittel-1-punkt-1-ledd-4-punkt-1"><article class="legalP" id="kapittel-1-punkt-1-ledd-4-punkt-1-ledd-1">Det skal ikke forekomme noen form for tvangsarbeid, slavearbeid eller ufrivillig arbeid.</article></article></li><li data-li-identifier="-" data-name="-"><article class="listArticle" id="kapittel-1-punkt-1-ledd-4-punkt-2"><article class="legalP" id="kapittel-1-punkt-1-ledd-4-punkt-2-ledd-1">Arbeiderne må ikke levere depositum eller identitetspapirer til arbeidsgiver, og skal være fri til å avslutte arbeidsforholdet med rimelig oppsigelsestid.</article></article></li></ul></article><article class="legalP" id="kapittel-1-punkt-1-ledd-5">Forbud mot diskriminering (ILO-konvensjoner nr. 100 og 111):<ul class="defaultList"><li data-li-identifier="-" data-name="-"><article class="listArticle" id="kapittel-1-punkt-1-ledd-5-punkt-1"><article class="legalP" id="kapittel-1-punkt-1-ledd-5-punkt-1-ledd-1">Det skal ikke forekomme noen diskriminering i arbeidslivet basert på etnisk tilhørighet, religion, alder, uførhet, kjønn, ekteskapsstatus, seksuell orientering, fagforeningsmedlemskap eller politisk tilhørighet.</article></article></li></ul></article><article class="legalP" id="kapittel-1-punkt-1-ledd-6">Organisasjonsfrihet og retten til kollektive forhandlinger (ILO-konvensjoner nr. 87 og 98):<ul class="defaultList"><li data-li-identifier="-" data-name="-"><article class="listArticle" id="kapittel-1-punkt-1-ledd-6-punkt-1"><article class="legalP" id="kapittel-1-punkt-1-ledd-6-punkt-1-ledd-1">Arbeiderne skal uten unntak ha rett til å slutte seg til eller etablere fagforeninger etter eget valg, og å forhandle kollektivt.</article></article></li><li data-li-identifier="-" data-name="-"><article class="listArticle" id="kapittel-1-punkt-1-ledd-6-punkt-2"><article class="legalP" id="kapittel-1-punkt-1-ledd-6-punkt-2-ledd-1">Dersom disse rettigheter er begrenset eller under utvikling, skal leverandøren medvirke til at de ansatte får møte ledelsen for å diskutere lønns- og arbeidsvilkår uten at dette får negative konsekvenser for arbeiderne.</article></article></li></ul></article><article class="legalP" id="kapittel-1-punkt-1-ledd-7">Listen er ikke uttømmende.</article><article class="legalP" id="kapittel-1-punkt-1-ledd-8">Kontraktsvilkårene skal være en del av konkurransegrunnlaget og foreligge senest når anskaffelsen kunngjøres. Det skal inntas som kontraktsvilkår at leverandøren skal identifiseres med sine underleverandører ved mislighold av kontrakten mht. de ovenfor nevnte bestemmelser.</article><article class="legalP" id="kapittel-1-punkt-1-ledd-9">Den anskaffende myndighet er selv ansvarlig for å vurdere hvilke sanksjonsmidler som skal benyttes ved brudd på de ovenfor nevnte bestemmelser. Den anskaffende myndighet skal vurdere hvilke tiltak som er nødvendig for å følge opp at leverandøren og underleverandører opptrer i samsvar med de ovenfor nevnte bestemmelser.</article><article class="legalP" id="kapittel-1-punkt-1-ledd-10">Hvis den anskaffende myndighet ønsker å benytte seg av denne bestemmelsen også for anskaffelser som er under EØS-avtalens terskelverdi, skal dette skriftlig begrunnes. Begrunnelsen skal være saklig.</article><article class="defaultP"><i>Kommentar:</i></article><article class="legalP" id="kapittel-1-punkt-1-ledd-11">Ved avdekking av grove brudd på disse kontraktsvilkår, dvs. vesentlig mislighold av kontrakten, bør oppdragsgiver vurdere å heve kontrakten med leverandøren, herunder også hvor misligholdet har sitt utspring i en underleverandørs forhold.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-02-16-399/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringen trer i kraft 1. mai 2010.</article></section><section class="section" id="kapittel-3" data-lovdata-URL="LTI/forskrift/2010-02-16-399/KAPITTEL_3"><h2>Rettelser</h2><article class="defaultP" data-text-size="small"><strong>Publisert:</strong> I 2010 hefte 10 (Rettelse)</article><article class="defaultP" data-text-size="small">Det som er rettet er satt i kursiv.</article> <article class="defaultP" margin-top="true">Ved en inkurie ble endring av fotnote utelatt ved tilføyelse av nytt punkt 1.9.3.</article> <article class="defaultP" margin-top="true">Punkt 1.9 fotnoten skal lyde:<ul class="defaultList" data-text-size="small"><li data-li-identifier="*" data-name="*"><article class="listArticle" data-text-size="small" id="kapittel-3-punkt-1"><article class="legalP" id="kapittel-3-punkt-1-ledd-1">Gjelder ikke LOA/FOA-anskaffelser<i>, med unntak av punkt 1.9.3 Bestemmelse om etisk handel, som også gjelder ved LOA/FOA-anskaffelser.</i></article></article></li></ul></article></section></main></body></html>