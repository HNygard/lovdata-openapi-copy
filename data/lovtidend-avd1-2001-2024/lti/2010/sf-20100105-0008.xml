<!DOCTYPE html><html lang="no"><head><title>Forskrift om endring i forskrift om kontroll med Salmonella i fjørfe, fjørfefôr, fjørfekjøtt og egg</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-01-05-8</dd><dt class="dokid">DokumentID</dt><dd class="dokid">LTI/forskrift/2010-01-05-8</dd><dt class="ministry">Departement</dt><dd class="ministry"><ul><li>Landbruks- og matdepartementet</li><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 1 s 181</dd><dt class="dateInForce">I kraft fra</dt><dd class="dateInForce">2010-01-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2007-06-08-603</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§5</li><li>lov/2003-12-19-124/§6</li><li>lov/2003-12-19-124/§7</li><li>lov/2003-12-19-124/§10</li><li>lov/2003-12-19-124/§12</li><li>lov/2003-12-19-124/§13</li><li>lov/2003-12-19-124/§14</li><li>lov/2003-12-19-124/§15</li><li>lov/2003-12-19-124/§16</li><li>lov/2003-12-19-124/§17</li><li>lov/2003-12-19-124/§19</li><li>lov/2003-12-19-124/§33</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2010-01-15 15:35</dd><dt class="journalNumber">Journalnummer</dt><dd class="journalNumber">2010-0006</dd><dt class="titleShort">Korttittel</dt><dd class="titleShort">Endr. i forskrift om Salmonella i fjørfe</dd><dt class="title">Tittel</dt><dd class="title">Forskrift om endring i forskrift om kontroll med Salmonella i fjørfe, fjørfefôr, fjørfekjøtt og egg</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet og Landbruks- og matdepartementet 5. januar 2010 med hjemmel i lov 19. desember 2003 nr. 124 om matproduksjon og mattrygghet mv. (matloven) § 5, § 6, § 7, § 10, § 12, § 13, § 14, § 15, § 16, § 17, § 19 og § 33, jf. delegeringsvedtak 19. desember 2003 nr. 1790. <br /> <strong>EØS-henvisninger:</strong> EØS-avtalen vedlegg I kap. I del 7.1 nr. 8b (forordning (EF) nr. 2160/2003), del 7.2 nr. 25 (forordning (EF) nr. 1003/2005 som endret ved forordning (EF) nr. 1168/2006), nr. 28 (forordning (EF) nr. 1168/2006) og nr. 29 (forordning (EF) nr. 1177/2006).</dd><dt class="refid">RefID</dt><dd class="refid">forskrift/2010-01-05-8</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kontroll med Salmonella i fjørfe, fjørfefôr, fjørfekjøtt og egg<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelle plikter for virksomheten</li><li>§ 13. Forbud mot bruk av antibakterielle midler som tiltak</li><li>§ 14. Tiltak i flokker</li><li>§ 15. Tiltak i rugerier</li><li>§ 16. Tiltak i eggpakkerier</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-01-05-8" id="dokument"><h1>Forskrift om endring i forskrift om kontroll med Salmonella i fjørfe, fjørfefôr, fjørfekjøtt og egg</h1><section class="section" data-name="kapI" id="kapittel-1" data-lovdata-URL="LTI/forskrift/2010-01-05-8/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 8. juni 2007 nr. 603 om kontroll med Salmonella i fjørfe, fjørfefôr, fjørfekjøtt og egg gjøres følgende endringer:</article> <article class="defaultP" margin-top="true">Nytt EØS-henvisningsfelt skal lyde:<p class="leddfortsettelse"><strong>EØS-henvisninger:</strong> EØS-avtalen vedlegg I kap. I del 7.1 nr. 8b (forordning (EF) nr. 2160/2003), del 7.2 nr. 25 (forordning (EF) nr. 1003/2005 som endret ved forordning (EF) nr. 1168/2006), nr. 28 (forordning (EF) nr. 1168/2006) og nr. 29 (forordning (EF) nr. 1177/2006).</p></article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med denne forskriften er å fremme god dyrehelse for å sikre helsemessig trygge næringsmidler gjennom kartlegging av og kontroll med <i>Salmonella</i>.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-2-ledd-1">Forskriften gjelder for virksomhet hvor fjørfe klekkes, holdes eller slaktes, virksomhet som tilvirker fjørfefôr samt virksomhet som mottar, sorterer, pakker og distribuerer egg.</article><article class="legalP" id="kapittel-1-foreslåttparagraf-2-ledd-2">Forskriften gjelder i tillegg for laboratorier som analyserer prøver tatt som ledd i den ovennevnte kartleggingen og kontrollen.</article><article class="legalP" id="kapittel-1-foreslåttparagraf-2-ledd-3">Forskriften gjelder ikke for:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-1"><article class="legalP" id="kapittel-1-foreslåttparagraf-2-ledd-3-punkt-1-ledd-1">virksomhet som holder fjørfe på hobbybasis der eventuelle produkter fra besetningen kun benyttes i egen husholdning,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-3-punkt-2"><article class="legalP" id="kapittel-1-foreslåttparagraf-2-ledd-3-punkt-2-ledd-1">virksomhet som holder fjørfe for direkte levering av små mengder råvarer eller ferskt kjøtt direkte til den endelige forbruker eller til lokal detaljist som igjen leverer direkte til den endelige forbruker.</article></article></li></ul></article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1"><i>Fjørfe:</i> høns, kalkuner, perlehøns, ender og gjess som oppdrettes eller holdes i fangenskap for produksjon av kjøtt eller egg samt avl av høns, kalkuner, perlehøns, ender og gjess for slik produksjon.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1"><i>Flokk:</i> alt fjørfe med samme helsestatus som holdes innen samme inngjerding eller i samme rom, og som utgjør en epidemiologisk enhet. For fjørfe holdt i bursystemer, gjelder dette alle fugler som deler felles luftrom.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1"><i>Nasjonalt referanselaboratorium:</i> laboratorium oppnevnt av Mattilsynet.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1"><i>Nasjonalt Salmonella kontrollprogram:</i> program for kartlegging av og kontroll med <i>Salmonella</i> basert på prøvetaking i denne forskriften.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1"><i>Offisielt laboratorium:</i> laboratorium godkjent av Mattilsynet for å utføre analyser i regi av nasjonalt <i>Salmonella</i> kontrollprogram.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1"><i>Positiv prøve:</i> prøve der <i>Salmonella</i> er påvist etter analyse ved en metode spesifisert i § 19, og bekreftet positiv av nasjonalt referanselaboratorium.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-3-ledd-1-punkt-7"><article class="legalP" id="kapittel-1-foreslåttparagraf-3-ledd-1-punkt-7-ledd-1"><i>Salmonella:</i> alle serovar av <i>Salmonella enterica</i>.</article></article></li></ul></article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Generelle plikter for virksomheten</span></span><article class="legalP" id="kapittel-1-foreslåttparagraf-4-ledd-1">Levende fjørfe som tas inn i virksomheten, skal være undersøkt for <i>Salmonella</i> med negativt resultat eller stamme fra en virksomhet som er omfattet av nasjonalt <i>Salmonella</i> kontrollprogram eller av et tilsvarende kontrollprogram. Dette kravet gjelder ikke for virksomheter som skal foreta sanitetsslakting.</article><article class="legalP" id="kapittel-1-foreslåttparagraf-4-ledd-2">Rugeegg som tas inn i virksomheten, skal være undersøkt for <i>Salmonella</i> med negativt resultat eller stamme fra en virksomhet som er omfattet av nasjonalt <i>Salmonella</i> kontrollprogram eller av et tilsvarende kontrollprogram.</article><article class="legalP" id="kapittel-1-foreslåttparagraf-4-ledd-3">Konsumegg som tas inn i virksomheten, skal stamme fra en virksomhet som er omfattet av nasjonalt <i>Salmonella</i> kontrollprogram eller et tilsvarende kontrollprogram. Ved samhandel og import må konsumegg i tillegg være fulgt av et sertifikat som viser at eggene er lagt av fjørfe undersøkt ved metode beskrevet i vedtak 95/168/EF med negativt resultat. Annet punktum gjelder ikke for konsumegg fra land med salmonellagaranti tilsvarende den norske.</article><article class="legalP" id="kapittel-1-foreslåttparagraf-4-ledd-4">En virksomhet kan likevel ta inn egg der det er mistanke om eller påvist <i>Salmonella</i> for produksjon av eggprodukt, der produksjonsmetoden sikrer fjerning av <i>Salmonella</i>.</article><article class="legalP" id="kapittel-1-foreslåttparagraf-4-ledd-5">Egg og avlivede fjørfe som etter bestemmelsene i denne forskriften ikke skal gå til humant konsum, skal behandles i samsvar med forskrift 27. oktober 2007 nr. 1254 om animalske biprodukter som ikke er beregnet på humant konsum.</article></article> <article class="defaultP" margin-top="true">§ 13 skal lyde:</article><article class="futureLegalArticle" data-name="§13" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Forbud mot bruk av antibakterielle midler som tiltak</span></span><article class="legalP" id="kapittel-1-foreslåttparagraf-5-ledd-1">Det er forbudt å bruke antibakterielle midler som tiltak i de besetningene som omfattes av denne forskriften, i samsvar med forskrift 23. desember 2005 nr. 1703 om kontroll av Salmonella og andre matbårne zoonotiske smittestoffer § 3.</article></article> <article class="defaultP" margin-top="true">§ 14 skal lyde:</article><article class="futureLegalArticle" data-name="§14" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Tiltak i flokker</span></span><article class="legalP" id="kapittel-1-foreslåttparagraf-6-ledd-1">Egg fra flokker der det er mistanke om eller påvist <i>Salmonella</i>, skal enten behandles etter § 4 femte ledd eller gjennomgå behandling som sikrer fjerning av <i>Salmonella</i> før bruk til humant konsum.</article><article class="legalP" id="kapittel-1-foreslåttparagraf-6-ledd-2">Fjørfe fra flokker der det er mistanke om eller påvist <i>Salmonella</i>, skal enten avlives og behandles etter § 4 femte ledd eller slaktes og behandles i henhold til § 17.</article></article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Tiltak i rugerier</span></span><article class="legalP" id="kapittel-1-foreslåttparagraf-7-ledd-1">Ved påvisning av <i>Salmonella</i> i en flokk på rugeriet, eller ute i en flokk som har levert egg til rugeriet, skal rugeegg fra flokken destrueres og behandles etter § 4 femte ledd. Likeledes skal daggamle kyllinger fra flokken avlives og behandles etter § 4 femte ledd. Ikke-rugede egg kan likevel brukes til humant konsum etter behandling som sikrer fjerning av <i>Salmonella</i>.</article><article class="legalP" id="kapittel-1-foreslåttparagraf-7-ledd-2">Ved påvisning av <i>Salmonella</i> skal alle kyllinger som har vært samtidig i klekkemaskinen, avlives og behandles etter § 4 femte ledd. De besetningene som har mottatt slike kyllinger, skal betraktes som smittede besetninger.</article></article> <article class="defaultP" margin-top="true">§ 16 skal lyde:</article><article class="futureLegalArticle" data-name="§16" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Tiltak i eggpakkerier</span></span><article class="legalP" id="kapittel-1-foreslåttparagraf-8-ledd-1">Egg fra partier eller flokker der det er mistanke om eller påvist <i>Salmonella</i>, skal merkes og lagres adskilt fra øvrige egg i virksomheten.</article><article class="legalP" id="kapittel-1-foreslåttparagraf-8-ledd-2">Egg fra partier eller flokker der det er mistanke om eller påvist <i>Salmonella</i>, skal enten behandles etter § 4 femte ledd eller gjennomgå behandling som sikrer fjerning av <i>Salmonella</i> før bruk til humant konsum.</article></article> <article class="defaultP" margin-top="true">§ 17 tredje ledd skal lyde:</article><article class="legalP" id="kapittel-1-ledd-2">Ved påvisning av <i>Salmonella</i> skal hele partiet av fjørfeslakt enten behandles etter § 4 femte ledd eller gjennomgå behandling som sikrer fjerning av <i>Salmonella</i> før bruk til humant konsum.</article> <article class="defaultP" margin-top="true">§ 18 annet ledd skal lyde:</article><article class="legalP" id="kapittel-1-ledd-3">Oppgavene til nasjonalt referanselaboratorium framgår av forskrift 23. desember 2005 nr. 1703 om kontroll av Salmonella og andre matbårne zoonotiske smittestoffer § 1, jf. forordning (EF) nr. 2160/2003 artikkel 12 og forskrift 2. januar 2008 nr. 16 om ansvar og oppgaver til nasjonale referanselaboratorier for salmonella.</article> <article class="defaultP" margin-top="true">§ 19 tredje ledd skal lyde:</article><article class="legalP" id="kapittel-1-ledd-4">For prøver tatt av virksomheten kan alternative analysemetoder angitt i forordning (EF) nr. 882/2004 artikkel 11 brukes ved forbehandling og analysering av prøvene hvis metoden er validert i henhold til EN/ISO 16140/2003.</article> <article class="defaultP" margin-top="true">§ 20 første ledd skal lyde:</article><article class="legalP" id="kapittel-1-ledd-5">Etter rendyrking skal offisielt laboratorium sende isolat av positive funn, sammen med samtlige opplysninger om prøven, til nasjonalt referanselaboratorium for verifikasjon, serotyping og testing for antimikrobiell resistens. Ett isolat med tilhørende opplysninger skal samtidig også sendes til Nasjonalt folkehelseinstitutt.</article> <article class="defaultP" margin-top="true">§ 20 nytt fjerde ledd skal lyde:</article><article class="legalP" id="kapittel-1-ledd-6">Nasjonalt referanselaboratorium skal på forsvarlig måte oppbevare minst ett isolat av hvert positivt salmonellafunn per flokk per år i minst to år.</article> <article class="defaultP" margin-top="true">§ 21 oppheves.</article> <article class="defaultP" margin-top="true">Vedleggene skal lyde:</article><span class="futuretitle" id="kapittel-1-foreslåttittel-1">Vedlegg 1 – Prøver av flokker av avlsfjørfe</span><article class="defaultP"><table><thead><tr><th data-text-align="left" data-vertical-align="top"><i>Produksjon</i></th><th data-text-align="left" data-vertical-align="top"><i>Prøvetidspunkt</i></th><th data-text-align="left" data-vertical-align="top"><i>Prøvestedet</i></th><th data-text-align="left" data-vertical-align="top"><i>Prøvemateriale</i></th><th data-text-align="left" data-vertical-align="top"><i>Prøven tas av</i></th></tr></thead><tbody><tr><td data-text-align="left" data-vertical-align="top">Avlsfjørfeflokker</td><td data-text-align="left" data-vertical-align="top">Daggamle</td><td data-text-align="left" data-vertical-align="top">Besetning</td><td data-text-align="left" data-vertical-align="top">5 transportkasser fra en leveranse:<br />Kassepapir (&gt; 1 m<sup>2</sup> totalt) eller<br />Svaberprøver (&gt; 1 m<sup>2</sup> totalt).<br />Analysert som en samleprøve.</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Avlsfjørfeflokker</td><td data-text-align="left" data-vertical-align="top">4 uker gamle</td><td data-text-align="left" data-vertical-align="top">Besetning</td><td data-text-align="left" data-vertical-align="top">2 par svabersokker,<br />analysert som en samleprøve.</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Avlsfjørfeflokker</td><td data-text-align="left" data-vertical-align="top">2 uker før flytting</td><td data-text-align="left" data-vertical-align="top">Besetning</td><td data-text-align="left" data-vertical-align="top">2 par svabersokker,<br />analysert som en samleprøve.</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Voksne flokker unntatt gås i den verpefrie perioden</td><td data-text-align="left" data-vertical-align="top">Hver andre uke</td><td data-text-align="left" data-vertical-align="top">Besetning</td><td data-text-align="left" data-vertical-align="top">1 par svabersokker + 1 støvprøve,<br />analysert enkeltvis.</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Gås i den verpefrie perioden</td><td data-text-align="left" data-vertical-align="top">1 prøve i verpefri periode</td><td data-text-align="left" data-vertical-align="top">Besetning</td><td data-text-align="left" data-vertical-align="top">1 par svabersokker + 1 støvprøve,<br />analysert enkeltvis.</td><td data-text-align="left" data-vertical-align="top">Virksomhet</td></tr></tbody></table></article><span class="futuretitle" id="kapittel-1-foreslåttittel-2">Vedlegg 2 – Prøver av flokker av slaktefjørfe</span><article class="defaultP"><table><thead><tr><th data-text-align="left" data-vertical-align="top"><i>Prøvetidspunktet</i></th><th data-text-align="left" data-vertical-align="top"><i>Prøvestedet</i></th><th data-text-align="left" data-vertical-align="top"><i>Prøvemateriale</i></th><th data-text-align="left" data-vertical-align="top"><i>Prøven tas av</i></th></tr></thead><tbody><tr><td data-text-align="left" data-vertical-align="top">10-19 dager før slakt<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Besetning</td><td data-text-align="left" data-vertical-align="top">1 par svabersokker + 1 støvprøve,<br />analysert som en samleprøve.</td><td data-text-align="left" data-vertical-align="top">Virksomhet</td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> Resultater må foreligge før slakt.</article></footer><span class="futuretitle" id="kapittel-1-foreslåttittel-3">Vedlegg 3 – Prøver av flokker av eggproduserende fjørfe</span><article class="defaultP"><table><thead><tr><th data-text-align="left" data-vertical-align="top"><i>Produksjon</i></th><th data-text-align="left" data-vertical-align="top"><i>Prøvetidspunkt</i></th><th data-text-align="left" data-vertical-align="top"><i>Prøvestedet</i></th><th data-text-align="left" data-vertical-align="top"><i>Prøvemateriale</i></th><th data-text-align="left" data-vertical-align="top"><i>Prøven tas av</i></th></tr></thead><tbody><tr><td data-text-align="left" data-vertical-align="top">Livkylling</td><td data-text-align="left" data-vertical-align="top">Daggamle</td><td data-text-align="left" data-vertical-align="top">Besetning</td><td data-text-align="left" data-vertical-align="top">5 transportkasser:<br />Kassepapir (&gt; 1 m<sup>2</sup> totalt) eller<br />Svaberprøver (&gt; 1 m<sup>2</sup> totalt).<br />Analysert som en samleprøve.</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Livkylling</td><td data-text-align="left" data-vertical-align="top">2 uker før flytting</td><td data-text-align="left" data-vertical-align="top">Besetning</td><td data-text-align="left" data-vertical-align="top">2 par svabersokker.<br />Analysert som en samleprøve.<br />Burhøns: Avføringsprøve ( 150 g).</td><td data-text-align="left" data-vertical-align="top">Virksomhet</td></tr><tr><td data-text-align="left" data-vertical-align="top">Verpehøns</td><td data-text-align="left" data-vertical-align="top">Hver 15. uke<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Besetning</td><td data-text-align="left" data-vertical-align="top">2 par svabersokker,<br />analysert som en samleprøve.<br />Burhøns: Avføringsprøve 2 x 150 g,<br />analysert som en samleprøve.</td><td data-text-align="left" data-vertical-align="top">Virksomhet</td></tr></tbody></table></article><footer class="footnotes"><article class="footnote" data-name="*" data-unique-footnote-counter="2"><span class="footnoteLabel">*</span> Første prøve tas ved alder 24 uker (+/– 2 uker)</article></footer><span class="futuretitle" id="kapittel-1-foreslåttittel-4">Vedlegg 4 – Prøvetaking og transport av prøver til laboratoriet m.m.</span> <article class="defaultP" margin-top="true"><i>Prøvetaking:</i></article> <article class="defaultP" margin-top="true"><i>Svabersokker</i></article><article class="legalP" id="kapittel-1-ledd-7">Sokker fuktes ved bruk av sterilt vann eller annet befuktningsmiddel godkjent av det nasjonale referanselaboratoriet. Den som tar prøven, skal gå rundt slik at prøven avspeiler alle sektorer, inkludert områder hvor det er strø eller der det er rist. Alle separate binger i et hus inkluderes i prøven. Dersom det tas en svabersokkprøve samt en støvprøve, bør svabersokkene dekke 100 % av huset. Sokkene tas av forsiktig slik at prøvemateriale ikke går tapt.</article> <article class="defaultP" margin-top="true"><i>Støvprøve</i></article><article class="legalP" id="kapittel-1-ledd-8">En støvprøve skal tas fra flere steder i huset der det finnes synlig støv.</article> <article class="defaultP" margin-top="true"><i>Avføringsprøver fra fjørfe i bur</i></article><article class="legalP" id="kapittel-1-ledd-9">Avhengig av kategori fjørfe, skal det skal tas en eller to representative prøver, hver på 150 g, fra samlebånd, gjødselrenne m.m.</article> <article class="defaultP" margin-top="true"><i>Prøver av klekkepapir</i></article><article class="legalP" id="kapittel-1-ledd-10">For hver flokk skal prøven bestå av minst en samleprøve av klekkepapir med synlig avføring fra fem separate klekkekurver som er valgt vilkårlig. Samleprøven skal være på minst 1 m<sup>2</sup> . Hvis rugeeggene fra en avlsfjørfeflokk holdes i mer enn en inkubator, skal det tas en samleprøve fra hver inkubator.</article> <article class="defaultP" margin-top="true"><i>Prøver av kassepapir fra transportkasser</i></article><article class="legalP" id="kapittel-1-ledd-11">For hver flokk skal prøven bestå av minst en samleprøve av kassepapir med synlig avføring fra fem separate transportkasser som er valgt vilkårlig. Samleprøven skal være på minst 1 m<sup>2</sup> .</article> <article class="defaultP" margin-top="true"><i>Prøver av knust eggeskall</i></article><article class="legalP" id="kapittel-1-ledd-12">Dersom klekkepapir ikke er tilgjengelig, skal det tas prøve av 10 g knust eggeskall fra hver av totalt 25 separate klekkekurver. Delprøvene (à 10 g) blandes godt sammen til en samleprøve.</article> <article class="defaultP" margin-top="true"><i>Svaberprøver fra transportkasser</i></article><article class="legalP" id="kapittel-1-ledd-13">Dersom kassepapir fra transportkasser ikke er tilgjengelig, skal det tas svaberprøver av fem transportkasser eller klekkekurver. Svaberprøven tas med fuktig svaber. Det tas prøver av et område på minst 1 m<sup>2</sup> . Områder med synlig avføring skal prioriteres.</article> <article class="defaultP" margin-top="true"><i>Detaljer om oppbevaring og transport av prøver:</i></article> <article class="defaultP" margin-top="true"><i>Oppbevaring av prøver før transport til laboratorium</i></article><article class="legalP" id="kapittel-1-ledd-14">Prøver skal oppbevares i kjøleskap (ca. 4-8 °C) før transport til laboratoriet, såfremt de ikke transporteres til laboratoriet samme dag som prøven er tatt.</article> <article class="defaultP" margin-top="true"><i>Transport av prøver til laboratorium</i></article><article class="legalP" id="kapittel-1-ledd-15">Prøven skal sendes til laboratoriet innen 24 timer etter prøveuttak, fortrinnsvis som ekspresspost eller med bud.</article><span class="futuretitle" id="kapittel-1-foreslåttittel-5">Vedlegg 5 – Krav til behandling av prøver</span> <article class="defaultP" margin-top="true"><i>Oppbevaring av prøver på laboratoriet</i></article><article class="legalP" id="kapittel-1-ledd-16">Prøven kan lagres på laboratoriet i kjøleskap i inntil 48 timer før analyse påbegynnes såfremt tiden fra prøveuttak ikke overstiger 96 timer.</article> <article class="defaultP" margin-top="true"><i>Forbehandling av mottatte prøver på laboratoriet:</i></article> <article class="defaultP" margin-top="true"><i>Svabersokker og støvprøver</i></article><article class="legalP" id="kapittel-1-ledd-17">Svabersokkene eller støvprøven pakkes forsiktig opp slik at prøvemateriale ikke går tapt. Romtemperert bufret peptonvann tilsettes til sokkene eller støvkluten er dekket av væske (minst 225 ml) og prøven blandes godt til sokkene/støvkluten er gjennomvåte. Svaberprøvene og støvprøven prepareres separat. Deretter analyseres prøven i henhold til metode angitt i § 19.</article> <article class="defaultP" margin-top="true"><i>Avføringsprøver</i></article><article class="legalP" id="kapittel-1-ledd-18">Prøvene blandes godt og 25 g av blandingen overføres til 225 ml romtemperert bufret peptonvann. Deretter analyseres prøven i henhold til metode angitt i § 19.</article><article class="legalP" id="kapittel-1-ledd-19">Dersom ISO-standard om preparering av relevante prøver for påvisning av <i>Salmonella</i> er avtalt, skal de isteden benyttes ved forbehandling av prøver fra verpehøns og kalkuner.</article> <article class="defaultP" margin-top="true"><i>Svaber</i></article><article class="legalP" id="kapittel-1-ledd-20">Prøven tilsettes minst 225 ml romtemperert bufret peptonvann til svabrene er dekket av væske og blandes godt. Deretter analyseres prøven i henhold til metode angitt i § 19.</article> <article class="defaultP" margin-top="true"><i>Klekkepapir og kassepapir</i></article><article class="legalP" id="kapittel-1-ledd-21">Samleprøven tilsettes 1 liter romtemperert bufret peptonvann og blandes godt. Deretter analyseres prøven i henhold til metode angitt i § 19.</article> <article class="defaultP" margin-top="true"><i>Knust eggeskall</i></article><article class="legalP" id="kapittel-1-ledd-22">Av det innsendte materialet tar man ut en laboratorieprøve på 25 g. Prøven tilsettes 225 ml romtemperert bufret peptonvann og blandes godt. Deretter analyseres prøven i henhold til metode angitt i § 19.</article></section><section class="section" data-name="kapII" id="kapittel-2" data-lovdata-URL="LTI/forskrift/2010-01-05-8/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>