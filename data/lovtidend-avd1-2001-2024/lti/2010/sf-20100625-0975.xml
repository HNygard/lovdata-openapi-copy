<!DOCTYPE html><html lang="no"><head><title>Forskrift om tap av retten til å føre båtførerbevispliktig fritidsbåt</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-06-25-975</dd><dt class="dokid">DokumentID</dt><dd class="dokid">LTI/forskrift/2010-06-25-975</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 8 s 1491</dd><dt class="dateInForce">I kraft fra</dt><dd class="dateInForce">2010-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-06-26-47/§28a</li><li>lov/1998-06-26-47/§28b</li><li>lov/1998-06-26-47/§28c</li></ul></dd><dt class="dateOfPublication">Kunngjort</dt><dd class="dateOfPublication">2010-06-29 15:45</dd><dt class="journalNumber">Journalnummer</dt><dd class="journalNumber">2010-0653</dd><dt class="titleShort">Korttittel</dt><dd class="titleShort">Forskrift om tap av retten til å føre fritidsbåt</dd><dt class="title">Tittel</dt><dd class="title">Forskrift om tap av retten til å føre båtførerbevispliktig fritidsbåt</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 25. juni 2010 med hjemmel i lov 26. juni 1998 nr. 47 om fritids- og småbåter § 28a, § 28b og § 28c. Fremmet av Nærings- og handelsdepartementet.</dd><dt class="refid">RefID</dt><dd class="refid">forskrift/2010-06-25-975</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tap av retten til å føre båtførerbevispliktig fritidsbåt<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Tap av førerett – helhetlig vurdering</li><li>§ 4. Tap av førerett ved grove overtredelser</li><li>§ 5. Skjerpende omstendigheter</li><li>§ 6. Føring i påvirket tilstand ved manglende edruelighet</li><li>§ 7. Overlatelsesmedvirkning</li><li>§ 8. Føring av båt uten førerett før utløpet av fastsatt tapsperiode</li><li>§ 9. Fastsettelse av sperrefrist</li><li>§ 10. Melding</li><li>§ 11. Krav om ny båtførerprøve</li><li>§ 12. Ikrafttredelse</li><li>§ 13. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2010-06-25-975" id="dokument"><h1>Forskrift om tap av retten til å føre båtførerbevispliktig fritidsbåt</h1><article class="legalArticle" data-lovdata-URL="LTI/forskrift/2010-06-25-975/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder tap av retten til å føre båtførerbevispliktig fritidsbåt med hjemmel i lov 26. juni 1998 nr. 47 om fritids- og småbåter kapittel 3 A, heretter kalt fritids- og småbåtloven.</article><article class="legalP" id="paragraf-1-ledd-2">Forskriften gjelder også for<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">personer som ikke har fast bopel i Norge</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">personer med utenlandsk kompetansebevis.</article></article></li></ul></article><article class="legalP" id="paragraf-1-ledd-3">Forskriften gjelder også for Svalbard og Jan Mayen.</article></article><article class="legalArticle" data-lovdata-URL="LTI/forskrift/2010-06-25-975/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">Med tap av retten til å føre båtførerbevispliktig fritidsbåt menes både inndragning av båtførerbevis og kjøreforbud for personer som ikke er pliktig til å ha båtførerbevis.</article><article class="legalP" id="paragraf-2-ledd-2">Med båtførerbevis menes kompetansebevis utstedt med hjemmel i forskrift 3. mars 2009 nr. 259 om minstealder og båtførerbevis mv. for fører av fritidsbåt.</article><article class="legalP" id="paragraf-2-ledd-3">Med båtførerbevispliktig fritidsbåt menes fritidsbåt som er større enn 8 meter eller har en motorkraft større enn 25 HK, med lengde mindre enn 15 meter.</article></article><article class="legalArticle" data-lovdata-URL="LTI/forskrift/2010-06-25-975/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tap av førerett – helhetlig vurdering</span></h2><article class="legalP" id="paragraf-3-ledd-1">Taper en person retten til å føre båtførerbevispliktig fritidsbåt etter fritids- og småbåtloven kapittel 3 A i over ett år skal det legges vekt på alle omstendighetene omkring det foreliggende forhold, på eventuelle tidligere forhold, og på den virkning tap av føreretten antas å ville få for innehaveren.</article><article class="legalP" id="paragraf-3-ledd-2">For personer som har kvalifikasjonsbevis etter forskrift 3. mars 2009 nr. 259 om minstealder og båtførerbevis mv. for fører av fritidsbåt, skal tap av førerett ilegges som kjøreforbud. Det samme gjelder for personer som ikke har fast bopel i Norge og for personer med utenlandsk kompetansebevis.</article><article class="legalP" id="paragraf-3-ledd-3">Ved fastsettelse av tap av førerett i dom eller forelegg skal det gis opplysning om hvor lang tid tapet av føreretten gjelder. Fristen regnes fra den dagen dommen eller forelegget er rettskraftig. Har båtførerbeviset vært beslaglagt i henhold til fritids- og småbåtloven § 28a femte ledd eller det er innlevert tapsmelding før dommen eller forelegget er rettskraftig, skal denne perioden gå i fradrag.</article><article class="legalP" id="paragraf-3-ledd-4">Det skal opplyses at båtførerbeviset skal innleveres straks dommen eller forelegget er rettskraftig, og at føring av båtførerbevispliktig fritidsbåt i tapsperioden kan føre til forlenget tapsperiode.</article></article><article class="legalArticle" data-lovdata-URL="LTI/forskrift/2010-06-25-975/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tap av førerett ved grove overtredelser</span></h2><article class="legalP" id="paragraf-4-ledd-1">Grove overtredelser etter fritids- og småbåtloven § 28a annet ledd gir grunnlag for tap av førerett<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">når retten domfeller person med førerett for brudd på fritids- og småbåtloven § 28, jf. § 24, for uaktsom navigering, herunder hastighetsovertredelser, og uaktsomheten er grov og har medført tap av menneskeliv, betydelig skade på person, fartøy, miljø eller materielle verdier eller umiddelbar fare for slike skader foreligger</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">når retten domfeller person med førerett for grove straffbare handlinger hvor det er en klar sammenheng mellom bruken av båtførerbevispliktig fritidsbåt og den straffbare handlingen, skal det samtidig vurderes tap av førerett. Det skal foretas en skjønnsmessig helhetsvurdering av om allmenne hensyn ut fra de konkrete forhold i saken krever fastsettelse av tap av førerett, herunder også forholdsmessigheten av det inngrep tap av førerett vil innebære. Utmålingsreglene for førerkort for motorvogn legges til grunn så langt de passer</article></article></li><li data-li-identifier="c)" data-name="c)"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">når retten domfeller person med førerett for brudd på straffeloven § 314 for å ha unnlatt å yte nødvendig hjelp når det kan skje uten særlig fare for eget fartøy eller personer om bord der</article></article></li><li data-li-identifier="d)" data-name="d)"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">når retten domfeller person med førerett for brudd på fritids- og småbåtloven § 37, jf. § 33, for påvirkning av alkohol eller annet berusende eller bedøvende middel.</article></article></li></ul></article></article><article class="legalArticle" data-lovdata-URL="LTI/forskrift/2010-06-25-975/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skjerpende omstendigheter</span></h2><article class="legalP" id="paragraf-5-ledd-1">Skjerpende omstendigheter som gir grunnlag for fastsettelse av tap av førerett i inntil fem år er<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">alvorlig sjøulykke</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">særlig høye alkoholkonsentrasjoner som er større enn 2 promille i blodet eller over 1,0 milligram per liter luft i utåndingsluften eller tilsvarende konsentrasjon ved bruk av annet berusende eller bedøvende middel</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">brudd på straffeloven § 314 når unnlatelsen har hatt døden eller betydelig skade på legeme eller helse til følge</article></article></li><li data-li-identifier="d)" data-name="d)"><article class="listArticle" id="paragraf-5-ledd-1-punkt-4"><article class="legalP" id="paragraf-5-ledd-1-punkt-4-ledd-1">domfellelse av person med førerett for overtredelse av straffeloven § 239, eller</article></article></li><li data-li-identifier="e)" data-name="e)"><article class="listArticle" id="paragraf-5-ledd-1-punkt-5"><article class="legalP" id="paragraf-5-ledd-1-punkt-5-ledd-1">tidligere ilagt straff for overtredelse av fritids- og småbåtloven § 37, jf. § 33, når vedkommende blir ilagt straff for ny båtføring i påvirket tilstand som er begått senest fem år etter at reaksjonen ble fastsatt for den tidligere overtredelsen.</article></article></li></ul></article></article><article class="legalArticle" data-lovdata-URL="LTI/forskrift/2010-06-25-975/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Føring i påvirket tilstand ved manglende edruelighet</span></h2><article class="legalP" id="paragraf-6-ledd-1">Dersom føring av båt i påvirket tilstand antas å ha sammenheng med mangel på alminnelig edruelighet, slik at vedkommende ikke kan anses skikket til å føre båtførerbevispliktig fritidsbåt, bør det vurderes om tap av førerett skal fastsettes til å gjelde for fem år, selv om overtredelsen isolert sett ikke kvalifiserer til en så streng reaksjon.</article></article><article class="legalArticle" data-lovdata-URL="LTI/forskrift/2010-06-25-975/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overlatelsesmedvirkning</span></h2><article class="legalP" id="paragraf-7-ledd-1">Blir person med førerett domfelt for overtredelse av fritids- og småbåtloven § 37, jf. § 35, for å ha overlatt bruk av fritidsbåt til person som er påvirket av alkohol eller annet berusende eller bedøvende middel, bør tap av førerett fastsettes med inntil samme lengde som den tapsperioden som er fastsatt for den aktuelle båtfører.</article><article class="legalP" id="paragraf-7-ledd-2">Tilfellene må undergis en konkret vurdering på grunnlag av hvilken grad av skyld som er utvist ved overtredelsen.</article><article class="legalP" id="paragraf-7-ledd-3">Blir eier av fritidsbåt, eller den som på eierens vegne har rådighet over den, ilagt straff etter fritids- og småbåtloven § 37, jf. § 35, for å ha overlatt fritidsbåt til person som ikke fyller vilkårene for føring av fritidsbåt av andre grunner enn nevnt i første ledd, og vedkommende under føring av fritidsbåten forårsaker betydelig skade på person, fartøy, miljø eller materielle verdier eller umiddelbar fare for det, bør tap av førerett fastsettes for minst 1 år.</article></article><article class="legalArticle" data-lovdata-URL="LTI/forskrift/2010-06-25-975/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Føring av båt uten førerett før utløpet av fastsatt tapsperiode</span></h2><article class="legalP" id="paragraf-8-ledd-1">Er en enkelt båttur uten førerett foretatt i en tapsperiode, bør det i samme dom eller forelegg fastsettes en tilleggsperiode av inntil samme lengde som den opprinnelige. Er tap av førerett fastsatt for 2 år eller lengre tid, fastsettes tilleggsperioden for 1 år eller mer. Flere båtturer uten førerett bør normalt medføre lengre tillegg enn 1 år.</article><article class="legalP" id="paragraf-8-ledd-2">En tilleggsperiode løper fra utløpet av den opprinnelige tapsperioden.</article></article><article class="legalArticle" data-lovdata-URL="LTI/forskrift/2010-06-25-975/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fastsettelse av sperrefrist</span></h2><article class="legalP" id="paragraf-9-ledd-1">Sperrefrist etter fritids- og småbåtloven § 28c regnes fristen fra den dagen overtredelsen fant sted.</article><article class="legalP" id="paragraf-9-ledd-2">Sperrefrist ilegges ikke en person som var under 14 år da overtredelsen fant sted, med mindre det foreligger særlige forhold og sperrefristen antas å ha en preventiv virkning for vedkommende.</article></article><article class="legalArticle" data-lovdata-URL="LTI/forskrift/2010-06-25-975/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Melding</span></h2><article class="legalP" id="paragraf-10-ledd-1">Politiet skal uten opphold gi underretning til det sentrale båtførerregisteret om<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">tap av retten til å føre båtførerbevispliktig fritidsbåt</article></article></li><li data-li-identifier="b)" data-name="b)"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">sperrefrist for retten til å føre båtførerbevispliktig fritidsbåt og når den oppheves</article></article></li><li data-li-identifier="c)" data-name="c)"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">beslag av obligatorisk båtførerbevis og tilbakelevering av et slikt bevis.</article></article></li></ul></article></article><article class="legalArticle" data-lovdata-URL="LTI/forskrift/2010-06-25-975/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav om ny båtførerprøve</span></h2><article class="legalP" id="paragraf-11-ledd-1">Når retten fastsetter tap av retten til å føre båtførerbevispliktig fritidsbåt skal det samtidig kreves bestått båtførerprøve som vilkår for gjenerverv av føreretten, uavhengig av om vedkommende har bestått prøven tidligere.</article><article class="legalP" id="paragraf-11-ledd-2">Blir en straffesak avgjort ved forelegg, og det samtidig fastsettes tap av førerett, skal krav om bestått båtførerprøve for gjenerverv av føreretten ilegges i samme forelegg.</article></article><article class="legalArticle" data-lovdata-URL="LTI/forskrift/2010-06-25-975/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Forskriften trer i kraft 1. juli 2010.</article></article><article class="legalArticle" data-lovdata-URL="LTI/forskrift/2010-06-25-975/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Overgangsbestemmelser</span></h2><article class="legalP" id="paragraf-13-ledd-1">Forskriften gjelder for saker som bringes inn for tingretten etter 1. juli 2010 og for saker som avgjøres ved forelegg som utstedes etter 1. juli 2010.</article></article></main></body></html>