<!DOCTYPE html><html lang="no"><head><title>Forskrift om godkjenning av sykehus, bruk av betegnelsen universitetssykehus og nasjonale tjenester i spesialisthelsetjenesten</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-17-1706</dd><dt class="dokid">DokumentID</dt><dd class="dokid">LTI/forskrift/2010-12-17-1706</dd><dt class="ministry">Departement</dt><dd class="ministry"><ul><li>Helse- og omsorgsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2540</dd><dt class="dateInForce">I kraft fra</dt><dd class="dateInForce">2011-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-12-18-1539</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§2-1a</li><li>lov/1999-07-02-61/§2-3</li><li>lov/1999-07-02-61/§4-1</li></ul></dd><dt class="dateOfPublication">Kunngjort</dt><dd class="dateOfPublication">2010-12-23 14:30</dd><dt class="journalNumber">Journalnummer</dt><dd class="journalNumber">2010-1177</dd><dt class="titleShort">Korttittel</dt><dd class="titleShort">Forskrift om godkjenning av sykehus m.m.</dd><dt class="title">Tittel</dt><dd class="title">Forskrift om godkjenning av sykehus, bruk av betegnelsen universitetssykehus og nasjonale tjenester i spesialisthelsetjenesten</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Helse- og omsorgsdepartementet 17. desember 2010 med hjemmel i lov 2. juli 1999 nr. 61 om spesialisthelsetjenesten m.m. (spesialisthelsetjenesteloven) § 2-1a femte ledd, § 2-3 nr. 1 og § 4-1 andre og fjerde ledd.</dd><dt class="refid">RefID</dt><dd class="refid">forskrift/2010-12-17-1706</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av sykehus, bruk av betegnelsen universitetssykehus og nasjonale tjenester i spesialisthelsetjenesten<ul class="tocSubUl"><li>Kapittel 1. Virkeområde<ul class="tocSubUl"><li>§ 1-1. Virkeområde</li></ul></li><li>Kapittel 2. Godkjenning av sykehus<ul class="tocSubUl"><li>§ 2-1. Krav om godkjenning</li><li>§ 2-2. Krav til søknaden</li><li>§ 2-3. Adgang til å trekke godkjenningen tilbake</li><li>§ 2-4. Krav til sykehus som driver medisinsk laboratorie- eller røntgenvirksomhet</li><li>§ 2-5. Pålegg</li></ul></li><li>Kapittel 3. Godkjenning av bruk av betegnelsen universitetssykehus<ul class="tocSubUl"><li>§ 3-1. Krav om godkjenning</li><li>§ 3-2. Vilkår for å få godkjenning til å kunne benytte betegnelsen universitetssykehus</li><li>§ 3-3. Vurdering og anbefaling fra samarbeidsorganet og Kunnskapsdepartementet</li></ul></li><li>Kapittel 4. Godkjenning av nasjonale tjenester i spesialisthelsetjenesten<ul class="tocSubUl"><li>§ 4-1. Godkjenning og avvikling av nasjonale tjenester</li><li>§ 4-2. Nasjonale- og flerregionale behandlingstjenester</li><li>§ 4-3. Vilkår for godkjenning av nasjonale- og flerregionale behandlingstjenester</li><li>§ 4-4. Oppgaver for nasjonale og flerregionale behandlingstjenester</li><li>§ 4-5. Vilkår for å få godkjenning som nasjonal kompetansetjeneste</li><li>§ 4-6. Oppgaver for nasjonale kompetansetjenester</li></ul></li><li>Kapittel 5. Ikraftsetting<ul class="tocSubUl"><li>§ 5-1. Ikraftsetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-17-1706" id="dokument"><h1>Forskrift om godkjenning av sykehus, bruk av betegnelsen universitetssykehus og nasjonale tjenester i spesialisthelsetjenesten</h1><section class="section" data-name="kap1" id="kapittel-1" data-lovdata-URL="LTI/forskrift/2010-12-17-1706/KAPITTEL_1"><h2>Kapittel 1. Virkeområde</h2><article class="legalArticle" data-lovdata-URL="LTI/forskrift/2010-12-17-1706/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder godkjenning av sykehus, godkjenning av bruk av betegnelsen universitetssykehus og godkjenning av nasjonale tjenester i spesialisthelsetjenesten.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2010-12-17-1706/KAPITTEL_2"><h2>Kapittel 2. Godkjenning av sykehus</h2><article class="legalArticle" data-lovdata-URL="LTI/forskrift/2010-12-17-1706/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Krav om godkjenning</span></h3><article class="legalP" id="kapittel-2-paragraf-1-ledd-1">Etablering av sykehus må godkjennes av departementet før det kan ytes helsetjenester, jf. spesialisthelsetjenesteloven § 4-1.</article><article class="legalP" id="kapittel-2-paragraf-1-ledd-2">Sykehus som er omfattet av legefordelingsordningen, jf. spesialisthelsetjenesteloven § 4-2 skal søke om ny godkjenning ved bygging, utbygging eller ombygging av sykehus der byggearbeidene er anslått til samlet 500 millioner kroner eller mer. Videre skal det søkes om godkjenning ved endring i sykehusvirksomhet som vil få vesentlige konsekvenser for andre regionale helseforetaks tjenestetilbud.</article><article class="legalP" id="kapittel-2-paragraf-1-ledd-3">Private sykehus som omfattes av annet ledd, men som ikke mottar driftstilskudd fra et regionalt helseforetak eller fra staten, skal søke om ny godkjenning også ved endringer i virksomheten som innebærer utvidelse av tjenestetilbudet til å omfatte nye medisinske fagområder.</article><article class="legalP" id="kapittel-2-paragraf-1-ledd-4">Private sykehus som ikke omfattes av spesialisthelsetjenesteloven § 4-2 om legefordeling skal søke om ny godkjenning ved endringer i virksomheten som innebærer utvidelse av tjenestetilbudet til å omfatte nye medisinske fagområder eller utvidelse av antall senger med mer enn 40&#xa0;% eller med mer enn 10 senger i forhold til allerede godkjent sengeantall. Opprettelse av mer enn tre nye stillinger i løpet av to år samlet for radiografer eller legespesialister innen medisinske laboratoriefag eller radiologi skal forelegges departementet for vurdering av om opprettelsen innebærer en vesentlig endring som krever ny godkjenning.</article><article class="legalP" id="kapittel-2-paragraf-1-ledd-5">Endringer i godkjent sykehus etter bestemmelsene i andre, tredje og fjerde ledd kan ikke gjennomføres før godkjenning foreligger.</article><article class="legalP" id="kapittel-2-paragraf-1-ledd-6">Sykehus som er blitt godkjent før denne forskriftens ikrafttreden skal fremdeles anses som godkjent.</article></article><article class="legalArticle" data-lovdata-URL="LTI/forskrift/2010-12-17-1706/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav til søknaden</span></h3><article class="legalP" id="kapittel-2-paragraf-2-ledd-1">Ved søknad om godkjenning etter § 2-1 annet ledd, skal hovedfunksjonsprogrammet vedlegges søknaden.</article></article><article class="legalArticle" data-lovdata-URL="LTI/forskrift/2010-12-17-1706/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Adgang til å trekke godkjenningen tilbake</span></h3><article class="legalP" id="kapittel-2-paragraf-3-ledd-1">Godkjenning kan trekkes tilbake dersom virksomheten ikke drives forsvarlig. Ved brudd på vilkår knyttet til godkjenningen, kan godkjenningen trekkes tilbake dersom dette er i samsvar med de alminnelige forvaltningsrettslige regler om omgjøring.</article></article><article class="legalArticle" data-lovdata-URL="LTI/forskrift/2010-12-17-1706/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Krav til sykehus som driver medisinsk laboratorie- eller røntgenvirksomhet</span></h3><article class="legalP" id="kapittel-2-paragraf-4-ledd-1">Med medisinsk laboratorievirksomhet menes medisinsk virksomhet som analyserer og diagnostiserer prøver og som gir undersøkelser og behandling som krever spesialistkompetanse innen det relevante medisinske laboratoriefag. Med medisinsk røntgenvirksomhet menes medisinsk virksomhet som gir pasienter undersøkelse, diagnostikk og behandling som krever spesialistkompetanse i medisinsk radiologi.</article><article class="legalP" id="kapittel-2-paragraf-4-ledd-2">Sykehus som driver medisinsk laboratorie- eller røntgenvirksomhet skal gi råd og veiledning til rekvirenten om nytte av ulike undersøkelser og delta i befolkningsundersøkelser som er satt i gang av sentrale helsemyndigheter.</article><article class="legalP" id="kapittel-2-paragraf-4-ledd-3">Statlig finansierte sykehus som driver medisinsk laboratorie- og røntgenvirksomhet skal også delta i forebyggende arbeid og avgi uttalelse i spørsmål som gjelder hygiene eller infeksjonsmedisin på anmodning fra lokale eller sentrale helsemyndigheter.</article></article><article class="legalArticle" data-lovdata-URL="LTI/forskrift/2010-12-17-1706/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Pålegg</span></h3><article class="legalP" id="kapittel-2-paragraf-5-ledd-1">Departementet kan ved enkeltvedtak pålegge sykehus som er omfattet av legefordelingsordningen, jf. spesialisthelsetjenesteloven § 4-2 å ha eller avvikle en eller flere tjenester som nevnt i denne forskriftens § 4-2.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2010-12-17-1706/KAPITTEL_3"><h2>Kapittel 3. Godkjenning av bruk av betegnelsen universitetssykehus</h2><article class="legalArticle" data-lovdata-URL="LTI/forskrift/2010-12-17-1706/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Krav om godkjenning</span></h3><article class="legalP" id="kapittel-3-paragraf-1-ledd-1">Det regionale helseforetaket må søke Helse- og omsorgsdepartementet om godkjenning for å kunne benytte betegnelsen universitetssykehus for helseforetak og/eller sykehus.</article><article class="legalP" id="kapittel-3-paragraf-1-ledd-2">Ved organisatoriske endringer av vesentlig betydning for bruk av betegnelsen universitetssykehus må det søkes om ny godkjenning.</article></article><article class="legalArticle" data-lovdata-URL="LTI/forskrift/2010-12-17-1706/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Vilkår for å få godkjenning til å kunne benytte betegnelsen universitetssykehus</span></h3><article class="legalP" id="kapittel-3-paragraf-2-ledd-1">Følgende vilkår må være oppfylt for å få godkjenning til å kunne benytte betegnelsen universitetssykehus:</article><article class="legalP" id="kapittel-3-paragraf-2-ledd-2">Helseforetaket og/eller sykehuset må samarbeide med ett eller flere universitet(er) som uteksaminerer medisinere og annet helsepersonell ved at<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">det bidrar vesentlig i forskningsbasert utdanning i medisin og annen helsefaglig utdanning</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">kandidatene har det vesentlige av sin praktiske og teoretiske undervisning ved sykehuset</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">det bidrar vesentlig i doktorgradsutdanningen i de fleste kliniske fag innen medisin og andre helsefaglige disipliner</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">det kan dokumenteres at det utføres biomedisinsk og helsefaglig grunnforskning, translasjonsforskning og klinisk forskning innenfor de fleste kliniske fagområder og</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">det kan dokumenteres forskningsaktivitet av høy internasjonal kvalitet og bredde.</article></article></li></ul></article></article><article class="legalArticle" data-lovdata-URL="LTI/forskrift/2010-12-17-1706/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Vurdering og anbefaling fra samarbeidsorganet og Kunnskapsdepartementet</span></h3><article class="legalP" id="kapittel-3-paragraf-3-ledd-1">Samarbeidsorganet, som er etablert mellom det regionale helseforetaket og universitetet (universitetene), skal gi sin vurdering av søknader om godkjenning til å kunne benytte betegnelsen universitetssykehus. Vilkårene slik disse er definert i § 3-2 skal legges til grunn ved vurderingen.</article><article class="legalP" id="kapittel-3-paragraf-3-ledd-2">Saken sendes Kunnskapsdepartementet som skal avgi uttalelse før Helse- og omsorgsdepartementet treffer vedtak i saken.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2010-12-17-1706/KAPITTEL_4"><h2>Kapittel 4. Godkjenning av nasjonale tjenester i spesialisthelsetjenesten</h2><article class="legalArticle" data-lovdata-URL="LTI/forskrift/2010-12-17-1706/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Godkjenning og avvikling av nasjonale tjenester</span></h3><article class="legalP" id="kapittel-4-paragraf-1-ledd-1">De regionale helseforetakene skal søke departementet om godkjenning av nasjonale tjenester.</article><article class="legalP" id="kapittel-4-paragraf-1-ledd-2">Departementet kan beslutte avvikling av godkjente nasjonale tjenester dersom ett eller flere vilkår som lå til grunn for godkjenningen ikke lenger er tilfredsstilt eller det ikke lenger er behov for å opprettholde den nasjonale tjenesten.</article></article><article class="legalArticle" data-lovdata-URL="LTI/forskrift/2010-12-17-1706/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Nasjonale- og flerregionale behandlingstjenester</span></h3><article class="legalP" id="kapittel-4-paragraf-2-ledd-1">En nasjonal behandlingstjeneste skal kun etableres ved ett helseforetak i landet.</article><article class="legalP" id="kapittel-4-paragraf-2-ledd-2">En flerregional behandlingstjeneste skal kun etableres ved to helseforetak.</article></article><article class="legalArticle" data-lovdata-URL="LTI/forskrift/2010-12-17-1706/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Vilkår for godkjenning av nasjonale- og flerregionale behandlingstjenester</span></h3><article class="legalP" id="kapittel-4-paragraf-3-ledd-1">For å få godkjenning som en nasjonal eller flerregionale behandlingstjeneste må sentralisering av behandlingen vurderes å gi:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Helsemessige tilleggsgevinster i form av bedre prognose og livskvalitet.</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Økt kvalitet og kompetanse.</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Bedre nasjonal kostnadseffektivitet.</article></article></li></ul></article><article class="legalP" id="kapittel-4-paragraf-3-ledd-2">Ved vurderingen skal det legges vekt på kompetanse og infrastruktur.</article></article><article class="legalArticle" data-lovdata-URL="LTI/forskrift/2010-12-17-1706/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Oppgaver for nasjonale og flerregionale behandlingstjenester</span></h3><article class="legalP" id="kapittel-4-paragraf-4-ledd-1">Nasjonale og flerregionale behandlingstjenester skal ivareta følgende oppgaver:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">Yte helsehjelp til alle pasienter som har behov for den aktuelle høyspesialiserte behandlingen.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">Overvåke og formidle behandlingsresultater.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">Delta i forskning og etablering av forskernettverk.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-4"><article class="legalP" id="kapittel-4-paragraf-4-ledd-1-punkt-4-ledd-1">Bidra i relevant undervisning.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-5"><article class="legalP" id="kapittel-4-paragraf-4-ledd-1-punkt-5-ledd-1">Sørge for veiledning, kunnskaps- og kompetansespredning til helsetjenesten, andre tjenesteytere og brukere.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-6"><article class="legalP" id="kapittel-4-paragraf-4-ledd-1-punkt-6-ledd-1">Iverksette tiltak for å sikre likeverdig tilgang til nasjonale og flerregionale behandlingstjenester.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-7"><article class="legalP" id="kapittel-4-paragraf-4-ledd-1-punkt-7-ledd-1">Bidra til implementering av nasjonale retningslinjer og kunnskapsbasert praksis.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-8"><article class="legalP" id="kapittel-4-paragraf-4-ledd-1-punkt-8-ledd-1">Etablere faglige referansegrupper.</article></article></li><li data-li-identifier="-" data-name="-"><article class="listArticle" id="kapittel-4-paragraf-4-ledd-1-punkt-9"><article class="legalP" id="kapittel-4-paragraf-4-ledd-1-punkt-9-ledd-1">Rapportere årlig til departementet eller til det organ som departementet bestemmer.</article></article></li></ul></article></article><article class="legalArticle" data-lovdata-URL="LTI/forskrift/2010-12-17-1706/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Vilkår for å få godkjenning som nasjonal kompetansetjeneste</span></h3><article class="legalP" id="kapittel-4-paragraf-5-ledd-1">For å få godkjenning som nasjonal kompetansetjeneste må sentralisering av oppbygging av kompetanse innenfor et fagområde vurderes å gi:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-5-ledd-1-punkt-1"><article class="legalP" id="kapittel-4-paragraf-5-ledd-1-punkt-1-ledd-1">Økt kvalitet i en helhetlig behandlingsforløp innenfor rimelig tid.</article></article></li><li data-li-identifier="-" data-name="-"><article class="listArticle" id="kapittel-4-paragraf-5-ledd-1-punkt-2"><article class="legalP" id="kapittel-4-paragraf-5-ledd-1-punkt-2-ledd-1">Økt nasjonal kompetanse.</article></article></li><li data-li-identifier="-" data-name="-"><article class="listArticle" id="kapittel-4-paragraf-5-ledd-1-punkt-3"><article class="legalP" id="kapittel-4-paragraf-5-ledd-1-punkt-3-ledd-1">Bedre nasjonal kostnadseffektivitet.</article></article></li></ul></article><article class="legalP" id="kapittel-4-paragraf-5-ledd-2">Ved vurderingen skal det legges vekt på kompetanse og infrastruktur.</article></article><article class="legalArticle" data-lovdata-URL="LTI/forskrift/2010-12-17-1706/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Oppgaver for nasjonale kompetansetjenester</span></h3><article class="legalP" id="kapittel-4-paragraf-6-ledd-1">Nasjonale kompetansetjenester skal ivareta følgende oppgaver innenfor sitt ansvarsområde:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-1"><article class="legalP" id="kapittel-4-paragraf-6-ledd-1-punkt-1-ledd-1">Bygge opp og formidle kompetanse.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-2"><article class="legalP" id="kapittel-4-paragraf-6-ledd-1-punkt-2-ledd-1">Overvåke og formidle behandlingsresultater.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-3"><article class="legalP" id="kapittel-4-paragraf-6-ledd-1-punkt-3-ledd-1">Delta i forskning og etablering av forskernettverk.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-4"><article class="legalP" id="kapittel-4-paragraf-6-ledd-1-punkt-4-ledd-1">Bidra i relevant undervisning.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-5"><article class="legalP" id="kapittel-4-paragraf-6-ledd-1-punkt-5-ledd-1">Sørge for veiledning, kunnskaps- og kompetansespredning til helsetjenesten, andre tjenesteytere og brukere.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-6"><article class="legalP" id="kapittel-4-paragraf-6-ledd-1-punkt-6-ledd-1">Iverksette tiltak for å sikre likeverdig tilgang til nasjonale kompetansetjenester.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-7"><article class="legalP" id="kapittel-4-paragraf-6-ledd-1-punkt-7-ledd-1">Bidra til implementering av nasjonale retningslinjer og kunnskapsbasert praksis.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-8"><article class="legalP" id="kapittel-4-paragraf-6-ledd-1-punkt-8-ledd-1">Etablere faglige referansegrupper.</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-1-punkt-9"><article class="legalP" id="kapittel-4-paragraf-6-ledd-1-punkt-9-ledd-1">Rapportere årlig til departementet eller til det organ som departementet bestemmer.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2010-12-17-1706/KAPITTEL_5"><h2>Kapittel 5. Ikraftsetting</h2><article class="legalArticle" data-lovdata-URL="LTI/forskrift/2010-12-17-1706/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikraftsetting</span></h3><article class="legalP" id="kapittel-5-paragraf-1-ledd-1">Forskriften trer i kraft 1. januar 2011.</article><article class="legalP" id="kapittel-5-paragraf-1-ledd-2">Samtidig oppheves forskrift 18. desember 2001 nr. 1539 om godkjenning av sykehus og om landsfunksjoner og nasjonale medisinske kompetansesenterfunksjoner ved sykehus.</article></article></section></main></body></html>