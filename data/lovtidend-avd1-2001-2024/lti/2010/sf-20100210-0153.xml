<!DOCTYPE html><html lang="no"><head><title>Forskrift om tilleggsstønader etter folketrygdloven kapittel 11</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-02-10-153</dd><dt class="dokid">DokumentID</dt><dd class="dokid">LTI/forskrift/2010-02-10-153</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 2 s 322</dd><dt class="dateInForce">I kraft fra</dt><dd class="dateInForce">2010-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§11-2</li><li>lov/1997-02-28-19/§11-9</li><li>lov/1997-02-28-19/§11-10</li><li>lov/1997-02-28-19/§11-12</li></ul></dd><dt class="dateOfPublication">Kunngjort</dt><dd class="dateOfPublication">2010-02-16 15:00</dd><dt class="journalNumber">Journalnummer</dt><dd class="journalNumber">2010-0121</dd><dt class="titleShort">Korttittel</dt><dd class="titleShort">Forskrift om tilleggsstønader etter ftrl. kap. 11</dd><dt class="title">Tittel</dt><dd class="title">Forskrift om tilleggsstønader etter folketrygdloven kapittel 11</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Arbeidsdepartementet 10. februar 2010 med hjemmel i lov 28. februar 1997 nr. 19 om folketrygd (folketrygdloven) § 11-2, § 11-9, § 11-10 og § 11-12.</dd><dt class="refid">RefID</dt><dd class="refid">forskrift/2010-02-10-153</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilleggsstønader etter folketrygdloven kapittel 11<ul class="tocSubUl"><li>§ 1. Unntak fra kravet om forutgående medlemskap</li><li>§ 2. Unntak fra maksimal stønadsperiode</li><li>§ 3. Fravær fra fastsatt aktivitet</li><li>§ 4. Brudd på meldeplikten</li><li>§ 5. Stønad til bøker og undervisningsmateriell</li><li>§ 6. Stønad til reiseutgifter</li><li>§ 7. Stønad til hjemreiser</li><li>§ 8. Stønad til flytting</li><li>§ 9. Stønad til barnetilsyn</li><li>§ 10. Stønad til bolig når et medlem pga. utredning eller deltagelse på et arbeidsrettet tiltak må bo borte fra hjemmet</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-02-10-153" id="dokument"><h1>Forskrift om tilleggsstønader etter folketrygdloven kapittel 11</h1><article class="legalArticle" data-lovdata-URL="LTI/forskrift/2010-02-10-153/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Unntak fra kravet om forutgående medlemskap</span></h2><article class="legalP" id="paragraf-1-ledd-1">For medlemmer kan det gjøres unntak fra kravet om forutgående medlemskap i folketrygdloven § 11-2 når særlige grunner gjør det rimelig. Unntak kan bl.a. gjøres dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">stønadstilfellet oppstod mens søkeren var medlem i trygden,</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">søkeren tidligere har hatt langvarig tilknytning til folketrygden,</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">søker ikke selv har valgt å avslutte sitt medlemskap i folketrygden gjennom innmelding i annen trygdeordning eller privat forsikring, eller dersom</article></article></li><li data-li-identifier="d)" data-name="d)"><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">søkers perioder uten medlemskap har vært av kort varighet.</article></article></li></ul></article></article><article class="legalArticle" data-lovdata-URL="LTI/forskrift/2010-02-10-153/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Unntak fra maksimal stønadsperiode</span></h2><article class="legalP" id="paragraf-2-ledd-1">Dersom medlemmet på grunn av sykdom, skade eller lyte har behov for særlig langvarig utredning, oppfølging, behandling, rehabilitering eller arbeidsrettede tiltak, og det etter en ny arbeidsevnevurdering (jf. arbeids- og velferdsforvaltningsloven § 14a) anses klart at medlemmet fortsatt har en viss mulighet for å komme tilbake til arbeid, kan stønadsperioden forlenges utover fire år.</article></article><article class="legalArticle" data-lovdata-URL="LTI/forskrift/2010-02-10-153/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fravær fra fastsatt aktivitet</span></h2><article class="legalP" id="paragraf-3-ledd-1">Når medlemmet har fravær som fører til at det fastsatte arbeidsrettede tiltaket eller den fastsatte behandlingen vanskeliggjøres eller ikke kan gjennomføres på en tilfredsstillende måte, skal det vurderes om medlemmet fortsatt oppfyller vilkårene for å få tilleggsstønader etter folketrygdloven kapittel 11.</article></article><article class="legalArticle" data-lovdata-URL="LTI/forskrift/2010-02-10-153/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Brudd på meldeplikten</span></h2><article class="legalP" id="paragraf-4-ledd-1">Når medlemmet gjentatte ganger uten rimelig grunn unnlater å oppfylle meldeplikten etter folketrygdloven § 11-7, skal det vurderes om medlemmet fortsatt oppfyller vilkårene for å få tilleggsstønader etter folketrygdloven kapittel 11.</article></article><article class="legalArticle" data-lovdata-URL="LTI/forskrift/2010-02-10-153/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Stønad til bøker og undervisningsmateriell</span></h2><article class="legalP" id="paragraf-5-ledd-1">Deltakere i opplæringstiltak på videregående skoles nivå får 3280 kroner per skoleår til bøker og undervisningsmateriell. Deltakere i opplæringstiltak på universitets-, høyskole- eller fagskolenivå får 6540 kroner per skoleår til bøker og undervisningsmateriell. Dersom opplæringstiltaket er normert til femti prosent eller mindre, ytes det halv sats.</article><article class="legalP" id="paragraf-5-ledd-2">Dersom medlemmet på grunn av funksjonshemming har særlig store utgifter til bøker og undervisningsmateriell, kan de faktiske utgiftene dekkes.</article></article><article class="legalArticle" data-lovdata-URL="LTI/forskrift/2010-02-10-153/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Stønad til reiseutgifter</span></h2><article class="legalP" id="paragraf-6-ledd-1">Det ytes stønad til dekning av nødvendige utgifter til daglige reiser i forbindelse med arbeidsrettede tiltak og til reiser i forbindelse med utredning i forkant av et arbeidsrettet tiltak.</article><article class="legalP" id="paragraf-6-ledd-2">Stønaden ytes på grunnlag av billigste reisemåte med rutegående transportmiddel. Bruk av egen bil kan godkjennes i tilfeller der det ikke er mulig å bruke rutegående transportmiddel. Det kan ytes høyere stønad eller godkjennes bruk av egen bil dersom medlemmet på grunn av funksjonshemming ikke kan benytte rutegående transportmiddel.</article><article class="legalP" id="paragraf-6-ledd-3">Reisetilskudd etter folketrygdloven § 11-12 tredje ledd ytes kun dersom arbeidsevnen er nedsatt med minst halvparten. Når stønad gis etter folketrygdloven § 11-12 tredje ledd, dekkes de faktiske utgiftene fratrukket de utgiftene medlemmet vanligvis ville ha hatt til transport.</article><article class="legalP" id="paragraf-6-ledd-4">For medlemmer som har fått godkjent bruk av egen bil, dekkes reiseutgifter med to kroner per km. Det gis et tillegg på 0,35 kroner per km for en passasjer som selv har rett til reisestønad og til nødvendig ledsager som er passasjer i bilen. Medlemmet har også rett til å få dekket andre nødvendige utgifter som påløper i forbindelse med bruk av bil til og fra et arbeidsrettet tiltak og/eller utredning i forkant av et arbeidsrettet tiltak, herunder utgifter til bomvei, parkering og piggdekkavgift.</article></article><article class="legalArticle" data-lovdata-URL="LTI/forskrift/2010-02-10-153/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Stønad til hjemreiser</span></h2><article class="legalP" id="paragraf-7-ledd-1">Til medlem som må bo borte fra hjemmet under deltagelse på et arbeidsrettet tiltak ytes stønad til fire hjemreiser per år.</article><article class="legalP" id="paragraf-7-ledd-2">Til medlem som har barn under 10 år, ytes stønad til åtte hjemreiser per år. I særlige tilfeller kan det ytes stønad til flere hjemreiser.</article><article class="legalP" id="paragraf-7-ledd-3">Stønaden ytes på grunnlag av billigste reisemåte med rutegående transportmiddel. Bruk av egen bil kan godkjennes i tilfeller der det ikke er mulig å bruke rutegående transportmiddel. Det kan ytes høyere stønad eller godkjennes bruk av egen bil dersom medlemmet på grunn av funksjonshemming ikke kan benytte rutegående transportmiddel.</article><article class="legalP" id="paragraf-7-ledd-4">For medlemmer som har fått godkjent bruk av egen bil, dekkes reiseutgifter med to kroner per km. Det gis et tillegg på 0,35 kroner per km for en passasjer som selv har rett til reisestønad og til nødvendig ledsager som er passasjer i bilen. Medlemmet har også rett til å få dekket andre nødvendige utgifter som påløper i forbindelse med bruk av bil til og fra et arbeidsrettet tiltak og/eller utredning i forkant av et arbeidsrettet tiltak, herunder utgifter til bomvei, parkering og piggdekkavgift.</article></article><article class="legalArticle" data-lovdata-URL="LTI/forskrift/2010-02-10-153/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Stønad til flytting</span></h2><article class="legalP" id="paragraf-8-ledd-1">Til medlem som må flytte fra hjemstedet i forbindelse med deltagelse på et arbeidsrettet tiltak eller for å begynne i arbeid etter gjennomført arbeidsrettet tiltak eller behandling, ytes stønad til dekning av utgifter til flytting.</article><article class="legalP" id="paragraf-8-ledd-2">Stønaden svarer til de nødvendige faktiske flytteutgifter. Medlemmet må ha innhentet minst to skriftlige anbud. Dersom medlemmet velger å flytte selv, kan utgiftene til kjøring med egen bil én vei dekkes uten å innhente anbud. Utgiftene dekkes etter satsene i § 6. Dersom det er innhentet anbud, og søker likevel velger å flytte selv, kan det gis stønad på bakgrunn av fremlagt dokumentasjon begrenset oppad til beløpet i laveste anbud. Det kan ikke gis stønad til leid hjelp dersom medlemmet velger å ikke benytte transportør.</article></article><article class="legalArticle" data-lovdata-URL="LTI/forskrift/2010-02-10-153/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Stønad til barnetilsyn</span></h2><article class="legalP" id="paragraf-9-ledd-1">Det ytes tilsynstillegg til medlem som på grunn av deltagelse på et arbeidsrettet tiltak, utredning i forkant av et arbeidsrettet tiltak har behov for leid hjelp til stell og pass av barn under 10 år, eller barn over 10 år som på grunn av sykdom, skade eller lyte må ha kontinuerlig pleie og/eller tilsyn.</article><article class="legalP" id="paragraf-9-ledd-2">Det gis 91 kroner per stønadsdag (jf. folketrygdloven § 11-17) for det første barnet, og 48 kroner per stønadsdag for øvrige barn.</article><article class="legalP" id="paragraf-9-ledd-3">Det gis ikke tillegg etter første ledd til dekning av utgifter til leid privat hjelp under 18 år og/eller til medlem av samme husstand.</article><article class="legalP" id="paragraf-9-ledd-4">Tillegget gis ikke når det samtidig gis en annen trygdeytelse til samme formål. Dersom begge foreldrene deltar på et arbeidsrettet tiltak, utbetales tillegget bare til den ene.</article><article class="legalP" id="paragraf-9-ledd-5">Det kan også gis 91 kroner per stønadsdag (jf. folketrygdloven § 11-17) for andre familiemedlemmer som trenger tilsyn og pleie.</article></article><article class="legalArticle" data-lovdata-URL="LTI/forskrift/2010-02-10-153/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Stønad til bolig når et medlem pga. utredning eller deltagelse på et arbeidsrettet tiltak må bo borte fra hjemmet</span></h2><article class="legalP" id="paragraf-10-ledd-1">Til medlem som i forbindelse med utredning i forkant av eller deltagelse på et arbeidsrettet tiltak har nødvendige utgifter til bolig på det stedet der det arbeidsrettede tiltaket gjennomføres i tillegg til sitt vanlige bosted, ytes det 3508 kroner per måned. Til medlem som pga. funksjonshemming har høyere utgifter til bolig på det stedet der tiltaket gjennomføres enn andre i samme situasjon, kan det ytes stønad til dekning av de faktiske ekstrautgiftene.</article><article class="legalP" id="paragraf-10-ledd-2">Et medlem kan få stønad til bolig selv om det ikke fyller vilkårene etter første ledd dersom dette samlet sett gir lavere utgifter for Arbeids- og velferdsetaten enn å gi medlemmet stønad til reise etter § 6.</article><article class="legalP" id="paragraf-10-ledd-3">Et medlem kan, etter nærmere retningslinjer fra Arbeids- og velferdsdirektoratet, få dekket sine faktiske overnattingsutgifter dersom dette gir lavere utgifter for Arbeids- og velferdsetaten enn å gi medlemmet stønad til daglige reiser etter § 6.</article></article><article class="legalArticle" data-lovdata-URL="LTI/forskrift/2010-02-10-153/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Forskriften trer i kraft 1. mars 2010.</article></article></main></body></html>