<!DOCTYPE html><html lang="no"><head><title>Forskrift om tilskudd ved tap i epleproduksjon forårsaket av rognebærmøll</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-05-04-642</dd><dt class="dokid">DokumentID</dt><dd class="dokid">LTI/forskrift/2010-05-04-642</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 6 s 998</dd><dt class="dateInForce">I kraft fra</dt><dd class="dateInForce">2010-05-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li><li>forskrift/1995-05-12-413</li></ul></dd><dt class="dateOfPublication">Kunngjort</dt><dd class="dateOfPublication">2010-05-07 15:40</dd><dt class="journalNumber">Journalnummer</dt><dd class="journalNumber">2010-0408</dd><dt class="titleShort">Korttittel</dt><dd class="titleShort">Forskrift om tilskudd ved tap i epleproduksjon</dd><dt class="title">Tittel</dt><dd class="title">Forskrift om tilskudd ved tap i epleproduksjon forårsaket av rognebærmøll</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Landbruks- og matdepartementet 4. mai 2010 med hjemmel i lov 12. mai 1995 nr. 23 om jord (jordlova) § 3 og § 18 og delegeringsvedtak 12. mai 1995 nr. 413.</dd><dt class="refid">RefID</dt><dd class="refid">forskrift/2010-05-04-642</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd ved tap i epleproduksjon forårsaket av rognebærmøll<ul class="tocSubUl"><li>§ 1. Formål</li><li>§ 2. Vilkår</li><li>§ 3. Beregning av tilskudd</li><li>§ 4. Søknad og utbetaling</li><li>§ 5. Opplysningsplikt og kontroll</li><li>§ 6. Retting av feilutbetalinger</li><li>§ 7. Avkorting</li><li>§ 8. Innkreving av tilbakebetalings- eller avkortingsbeløp mv.</li><li>§ 9. Administrasjon, klage og dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-05-04-642" id="dokument"><h1>Forskrift om tilskudd ved tap i epleproduksjon forårsaket av rognebærmøll</h1><article class="legalArticle" data-lovdata-URL="LTI/forskrift/2010-05-04-642/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å yte tilskudd ved tap i epleproduksjon som følge av skade forårsaket av rognebærmøll.</article></article><article class="legalArticle" data-lovdata-URL="LTI/forskrift/2010-05-04-642/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår</span></h2><article class="legalP" id="paragraf-2-ledd-1">Tilskudd etter denne forskriften kan gis til foretak som har rett til produksjonstilskudd etter § 3 og § 4 i forskrift 22. mars 2002 nr. 283 om produksjonstilskudd i jordbruket dersom hele eller deler av foretakets epleavling ikke kan omsettes direkte til konsum som følge av skade forårsaket av rognebærmøll.</article><article class="legalP" id="paragraf-2-ledd-2">Dersom det er grunn til å anta at skade har oppstått eller vil kunne oppstå, skal foretaket uten ugrunnet opphold gi melding om dette til kommunen.</article><article class="legalP" id="paragraf-2-ledd-3">Hele skadeårets avling må høstes og dokumenteres.</article><article class="legalP" id="paragraf-2-ledd-4">Det gis ikke tilskudd dersom tapet kan dekkes gjennom en allment tilgjengelig forsikringsordning eller dersom foretaket får dekket tapet på annen måte.</article></article><article class="legalArticle" data-lovdata-URL="LTI/forskrift/2010-05-04-642/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregning av tilskudd</span></h2><article class="legalP" id="paragraf-3-ledd-1">Tilskuddet utgjør kr 3,30 pr. kg rognebærmøllskadede epler i Østfold, Vestfold, Akershus, Oslo, Buskerud, Oppland og Hedmark og kr 4,50 pr kg i resten av landet. Kommunen skal ved befaring anslå andelen av rognebærmøllskadede epler.</article><article class="legalP" id="paragraf-3-ledd-2">Beregnet tilskudd under 5&#xa0;000 og over 500&#xa0;000 kroner utbetales ikke.</article></article><article class="legalArticle" data-lovdata-URL="LTI/forskrift/2010-05-04-642/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad og utbetaling</span></h2><article class="legalP" id="paragraf-4-ledd-1">Søknad om tilskudd må sendes kommunen innen 31. oktober det året skaden har oppstått. Dokumentasjon på skaden kan likevel ettersendes innen utgangen av samme år. Søknadsskjema fastsatt av Statens landbruksforvaltning skal benyttes.</article><article class="legalP" id="paragraf-4-ledd-2">Krav på tilskudd kan ikke overdras eller pantsettes.</article></article><article class="legalArticle" data-lovdata-URL="LTI/forskrift/2010-05-04-642/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt og kontroll</span></h2><article class="legalP" id="paragraf-5-ledd-1">Søkere av tilskudd plikter å gi alle opplysninger som kommunen, fylkesmannen og Statens landbruksforvaltning finner nødvendig for å kunne forvalte ordningen.</article><article class="legalP" id="paragraf-5-ledd-2">Kommunen, fylkesmannen og Statens landbruksforvaltning fører tilsyn med at utbetalinger av tilskudd er riktig og har adgang til all bokføring, korrespondanse og opptegnelser som vedkommer tilskuddet. Det kan kreves at opplysningene bekreftes av revisor.</article><article class="legalP" id="paragraf-5-ledd-3">Kommunen, fylkesmannen og Statens landbruksforvaltning kan foreta stedlig kontroll hos foretaket.</article></article><article class="legalArticle" data-lovdata-URL="LTI/forskrift/2010-05-04-642/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Retting av feilutbetalinger</span></h2><article class="legalP" id="paragraf-6-ledd-1">Fylkesmannen og Statens landbruksforvaltning kan rette feil i utbetalt tilskudd, enten ved etterbetaling eller krav om tilbakebetaling av tilskudd fra mottaker.</article></article><article class="legalArticle" data-lovdata-URL="LTI/forskrift/2010-05-04-642/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkorting</span></h2><article class="legalP" id="paragraf-7-ledd-1">Hele eller deler av tilskuddet kan avkortes dersom foretaket<ul class="defaultList"><li data-li-identifier="1." data-name="1."><article class="listArticle" id="paragraf-7-ledd-1-punkt-1"><article class="legalP" id="paragraf-7-ledd-1-punkt-1-ledd-1">ikke har drevet på en faglig forsvarlig måte eller har gjort det som normalt kan forventes for å forebygge tap,</article></article></li><li data-li-identifier="2." data-name="2."><article class="listArticle" id="paragraf-7-ledd-1-punkt-2"><article class="legalP" id="paragraf-7-ledd-1-punkt-2-ledd-1">uaktsomt eller forsettlig har gitt feil eller mangelfulle opplysninger i søknad, rapportering eller på annen måte, som har eller ville dannet grunnlag for en urettmessig utbetaling av tilskuddet, eller</article></article></li><li data-li-identifier="3." data-name="3."><article class="listArticle" id="paragraf-7-ledd-1-punkt-3"><article class="legalP" id="paragraf-7-ledd-1-punkt-3-ledd-1">i henhold til forvaltningsvedtak eller dom driver eller har drevet sin virksomhet i strid med regelverk for jordbruksvirksomhet, og det er utvist uaktsomhet eller forsett.</article></article></li></ul></article></article><article class="legalArticle" data-lovdata-URL="LTI/forskrift/2010-05-04-642/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innkreving av tilbakebetalings- eller avkortingsbeløp mv.</span></h2><article class="legalP" id="paragraf-8-ledd-1">Differansen mellom utbetalt beløp og berettiget tilskudd som følge av vedtak om tilbakebetaling etter § 6 eller avkorting etter § 7, kan kreves tilbakebetalt fra foretaket eller motregnes i senere tilskuddsutbetalinger.</article><article class="legalP" id="paragraf-8-ledd-2">Krav fra offentlig myndighet som utspringer av regelverk for jordbruksvirksomhet kan motregnes i tilskuddsutbetalinger til foretaket.</article><article class="legalP" id="paragraf-8-ledd-3">Der foretaket ikke var i aktsom god tro om utbetalingen, kan renter kreves fra det tidspunkt tilbakebetalingskravet er kommet fram til foretaket. Ved grov uaktsomhet eller forsett kan renter kreves fra tidspunktet for utbetalingen av det urettmessige tilskuddet. Rentefoten skal settes lik den rentefot som til enhver tid er fastsatt av Finansdepartementet i medhold av § 3 i lov 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/2010-05-04-642/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon, klage og dispensasjon</span></h2><article class="legalP" id="paragraf-9-ledd-1">Vedtak om tilskudd fattes av fylkesmannen. Kommunen skal gi en uttalelse til søknaden før saken oversendes fylkesmannen.</article><article class="legalP" id="paragraf-9-ledd-2">Fylkesmannens vedtak kan påklages til Statens landbruksforvaltning etter lov 10. februar 1967 om behandlingsmåten i forvaltningssaker kapittel VI. Klagen skal sendes kommunen. Kommunen skal uttale seg om klagen og videresende den til fylkesmannen.</article><article class="legalP" id="paragraf-9-ledd-3">Statens landbruksforvaltning kan i særlige tilfeller dispensere fra forskriften § 2 og § 4.</article></article><article class="legalArticle" data-lovdata-URL="LTI/forskrift/2010-05-04-642/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft straks.</article></article></main></body></html>