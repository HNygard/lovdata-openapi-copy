<!DOCTYPE html><html lang="no"><head><title>Forskrift om etablering og drift av karanteneanlegg for akvakulturdyr</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-11-1458</dd><dt class="dokid">DokumentID</dt><dd class="dokid">LTI/forskrift/2010-11-11-1458</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 12 s 2209</dd><dt class="dateInForce">I kraft fra</dt><dd class="dateInForce">2010-11-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§7</li><li>lov/2003-12-19-124/§12</li><li>lov/2003-12-19-124/§15</li><li>lov/2003-12-19-124/§19</li><li>forskrift/2003-12-19-1790</li><li>forskrift/2004-05-05-884</li></ul></dd><dt class="dateOfPublication">Kunngjort</dt><dd class="dateOfPublication">2010-11-23 14:15</dd><dt class="journalNumber">Journalnummer</dt><dd class="journalNumber">2010-0979</dd><dt class="titleShort">Korttittel</dt><dd class="titleShort">Forskrift om karanteneanlegg for akvakulturdyr</dd><dt class="title">Tittel</dt><dd class="title">Forskrift om etablering og drift av karanteneanlegg for akvakulturdyr</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Mattilsynet 11. november 2010 med hjemmel i lov 19. desember 2003 nr. 124 om matproduksjon og mattrygghet mv. (matloven) § 7, § 12, § 15 og § 19, jf. delegeringsvedtak 19. desember 2003 nr. 1790 og delegeringsvedtak 5. mai 2004 nr. 884. <br /><strong>EØS-henvisninger:</strong> EØS-avtalen vedlegg I kap. I del 4.2 nr. 88 (direktiv 2008/946/EF).</dd><dt class="refid">RefID</dt><dd class="refid">forskrift/2010-11-11-1458</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om etablering og drift av karanteneanlegg for akvakulturdyr<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Krav om godkjenning og bruk av godkjent karanteneanlegg<ul class="tocSubUl"><li>§ 4. Krav om bruk av godkjent karanteneanlegg</li><li>§ 5. Krav om godkjenning</li><li>§ 6. Krav til søknad om godkjenning</li><li>§ 7. Forhold som vurderes ved godkjenning</li><li>§ 8. Endring og tilbaketrekking av godkjenning</li></ul></li><li>Kapittel III. Krav om attestasjon, transport og varsling ved import av akvakulturdyr fra tredjestat til karanteneanlegg<ul class="tocSubUl"><li>§ 9. Attestasjon på mottak av akvakulturdyr fra tredjestat til karanteneanlegg</li><li>§ 10. Direkte transport av akvakulturdyr til karanteneanlegg</li><li>§ 11. Varsling til Mattilsynet om mottak av forsendelse fra tredjestat</li></ul></li><li>Kapittel IV. Krav til karantene<ul class="tocSubUl"><li>§ 12. Krav til karantene</li><li>§ 13. Tiltak ved mistanke om eller påvisning av listeført sykdom i karanteneanlegget</li><li>§ 14. Krav til karanteneperiode for akvakulturdyr av mottakelig art</li><li>§ 15. Krav til undersøkelse, prøvetaking, analysering av prøver og diagnostisering ved karantene av akvakulturdyr av mottakelig art</li><li>§ 16. Krav til karanteneperiode for akvakulturdyr av vektorart</li></ul></li><li>Kapittel V. Administrative bestemmelser<ul class="tocSubUl"><li>§ 17. Tilsyn og vedtak</li><li>§ 18. Straff</li><li>§ 19. Dispensasjon</li><li>§ 20. Ikrafttredelse</li></ul></li><li>Vedlegg 1. Minimumskrav til karanteneanlegg</li><li>Vedlegg II. Undersøkelse, prøvetaking og diagnostisering av akvakulturdyr</li></ul></li></ul></dd></dl></header><main class="documentBody" data-lovdata-URL="LTI/forskrift/2010-11-11-1458" id="dokument"><h1>Forskrift om etablering og drift av karanteneanlegg for akvakulturdyr</h1><section class="section" data-name="kapI" id="kapittel-1" data-lovdata-URL="LTI/forskrift/2010-11-11-1458/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2010-11-11-1458/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å fremme god helse hos akvatiske dyr.</article></article><article class="legalArticle" data-lovdata-URL="LTI/forskrift/2010-11-11-1458/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften omfatter krav til etablering og drift av karanteneanlegg for akvakulturdyr.</article><article class="legalP" id="kapittel-1-paragraf-2-ledd-2">Forskriften retter seg mot enhver som planlegger drift eller driver karanteneanlegg, samt virksomheter som transporterer akvakulturdyr til karanteneanlegg.</article></article><article class="legalArticle" data-lovdata-URL="LTI/forskrift/2010-11-11-1458/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Karanteneanlegg:</i> <ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1-punkt-1-ledd-1">akvakulturanlegg hvor karantene av akvakulturdyr gjennomføres,</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-1-ledd-1-punkt-2"><article class="legalP" id="kapittel-1-paragraf-3-ledd-1-punkt-1-ledd-1-punkt-2-ledd-1">som inneholder en eller flere karanteneenheter, og</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-1-ledd-1-punkt-3"><article class="legalP" id="kapittel-1-paragraf-3-ledd-1-punkt-1-ledd-1-punkt-3-ledd-1">som er godkjent av Mattilsynet i henhold til § 5.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Karanteneenhet:</i> en operasjonell, fysisk og smittehygienisk atskilt enhet av et karanteneanlegg, som inneholder akvakulturdyr fra samme forsendelse og med samme helsestatus, samt testdyr om nødvendig.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Listeførte sykdommer:</i> sykdommer som står på liste 1 eller liste 2 i vedlegg 1 i forskrift 17. juni 2008 nr. 819 om omsetning av akvakulturdyr og produkter av akvakulturdyr, forebygging og bekjempelse av smittsomme sykdommer hos akvatiske dyr.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Testdyr:</i> akvakulturdyr som benyttes som diagnostisk hjelpemiddel under karanteneringen.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-11-11-1458/KAPITTEL_2"><h2>Kapittel II. Krav om godkjenning og bruk av godkjent karanteneanlegg</h2><article class="legalArticle" data-lovdata-URL="LTI/forskrift/2010-11-11-1458/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om bruk av godkjent karanteneanlegg</span></h3><article class="legalP" id="kapittel-2-paragraf-1-ledd-1">Når det er stilt krav om karantene ved omsetning eller import av akvakulturdyr, skal karantene gjennomføres i et karanteneanlegg som er godkjent av Mattilsynet i henhold til § 5, eller i et karanteneanlegg i en tredjestat som er oppført på liste over godkjente karanteneanlegg for akvakulturdyr i tredjestater.</article></article><article class="legalArticle" data-lovdata-URL="LTI/forskrift/2010-11-11-1458/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav om godkjenning</span></h3><article class="legalP" id="kapittel-2-paragraf-2-ledd-1">Etablering av karanteneanlegg og utvidelse eller annen vesentlig endring av allerede godkjent karanteneanlegg, skal være godkjent av Mattilsynet.</article></article><article class="legalArticle" data-lovdata-URL="LTI/forskrift/2010-11-11-1458/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til søknad om godkjenning</span></h3><article class="legalP" id="kapittel-2-paragraf-3-ledd-1">Søknad om godkjenning av karanteneanlegg skal inneholde de opplysninger som er nødvendig for å vurdere om godkjenning kan gis, og hvilke vilkår som kan stilles, og skal minst inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">navn på eier av karanteneanlegget, adresse og kontaktopplysninger som e-postadresse, telefonnummer og mobilnummer,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">opplysninger om søknaden gjelder nyetablering eller endring av gitt godkjenning,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">arter og utviklingsstadium, driftsform og omfang,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">kart og koordinatangivelse som beskriver plassering, plantegning over karanteneanlegget og oversikt over vanninntak og -avløp,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">beredskapsplan, herunder plan for smittehygieniske tiltak for å hindre og håndtere utbrudd av smittsom sykdom, massedød og andre kritiske situasjoner,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">internkontrollsystem som sannsynliggjør at krav til smittehygienisk drift, helsekontroll og journalføring kan etterleves.</article></article></li></ul></article><article class="legalP" id="kapittel-2-paragraf-3-ledd-2">Det kan kreves ytterligere opplysninger dersom det er nødvendig for å vurdere om godkjenning kan gis.</article></article><article class="legalArticle" data-lovdata-URL="LTI/forskrift/2010-11-11-1458/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forhold som vurderes ved godkjenning</span></h3><article class="legalP" id="kapittel-2-paragraf-4-ledd-1">For at godkjenning skal kunne gis, må etableringen av karanteneanlegget ikke innebære uakseptabel risiko for spredning av smitte, herunder smitte inn til karanteneanlegget og dets omkringliggende miljø. I tillegg må vilkår i vedlegg 1 være oppfylt.</article><article class="legalP" id="kapittel-2-paragraf-4-ledd-2">I vurdering av smittefaren skal det legges særlig vekt på avstand til vassdrag, annen akvakulturrelatert virksomhet og grupper av akvakulturanlegg. Avstand til andre akvakulturrelaterte virksomheter og vassdrag vurderes i hovedsak ut fra vanninntak og avløp. Det skal også legges vekt på hvilke arter som skal i karantene, driftsform og omfang.</article><article class="legalP" id="kapittel-2-paragraf-4-ledd-3">Det skal foreligge et internkontrollsystem som sannsynliggjør at krav til beredskapsplan, smittehygienisk drift, helsekontroll og journalføring kan etterleves.</article><article class="legalP" id="kapittel-2-paragraf-4-ledd-4">Det kan stilles vilkår til godkjenningen.</article></article><article class="legalArticle" data-lovdata-URL="LTI/forskrift/2010-11-11-1458/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Endring og tilbaketrekking av godkjenning</span></h3><article class="legalP" id="kapittel-2-paragraf-5-ledd-1">Mattilsynet kan endre eller trekke tilbake godkjenningen som nevnt i § 5 dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">det foreligger vesentlige brudd på vilkår i godkjenningen eller bestemmelser gitt i eller i medhold av matloven,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">det viser seg at sykdomstilstand eller kunnskap om sykdomsmessige forhold er vesentlig endret i forhold til da godkjenning ble gitt, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">annen plassering, driftsform eller endring av driftsomfang kan forbedre helsesituasjonen vesentlig i karanteneanlegget eller det omkringliggende miljø.</article></article></li></ul></article></article></section><section class="section" data-name="kapIII" id="kapittel-3" data-lovdata-URL="LTI/forskrift/2010-11-11-1458/KAPITTEL_3"><h2>Kapittel III. Krav om attestasjon, transport og varsling ved import av akvakulturdyr fra tredjestat til karanteneanlegg</h2><article class="legalArticle" data-lovdata-URL="LTI/forskrift/2010-11-11-1458/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Attestasjon på mottak av akvakulturdyr fra tredjestat til karanteneanlegg</span></h3><article class="legalP" id="kapittel-3-paragraf-1-ledd-1">Ved import av akvakulturdyr fra tredjestat til karanteneanlegg i Norge skal den ansvarlige for karanteneanlegget skriftlig bekrefte at akvakulturdyrene vil bli mottatt i karanteneanlegget.</article><article class="legalP" id="kapittel-3-paragraf-1-ledd-2">Skriftlig bekreftelse etter første ledd skal:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">være skrevet på norsk eller engelsk,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">inneholde registreringsnummeret til karanteneanlegget, og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">ankomme grensekontrollstasjonen før forsendelsen, eller fremlegges for grensekontrollen før akvakulturdyrene forlater grensekontrollstasjonen.</article></article></li></ul></article></article><article class="legalArticle" data-lovdata-URL="LTI/forskrift/2010-11-11-1458/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Direkte transport av akvakulturdyr til karanteneanlegg</span></h3><article class="legalP" id="kapittel-3-paragraf-2-ledd-1">Forsendelser av akvakulturdyr fra tredjestat som skal til karanteneanlegg i Norge, skal transporteres direkte fra grensekontrollstasjonen til karanteneanlegget.</article><article class="legalP" id="kapittel-3-paragraf-2-ledd-2">Transportutstyr som kar, tank eller annen beholder som benyttes ved transport til karanteneanlegget, skal være forseglet av grensekontrollen før den forlater grensekontrollstasjonen. Forseglingen skal ikke brytes før forsendelsen ankommer karanteneanlegget.</article></article><article class="legalArticle" data-lovdata-URL="LTI/forskrift/2010-11-11-1458/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Varsling til Mattilsynet om mottak av forsendelse fra tredjestat</span></h3><article class="legalP" id="kapittel-3-paragraf-3-ledd-1">Når karanteneanlegg har mottatt akvakulturdyr fra tredjestat til karantene, skal Mattilsynet varsles innen en arbeidsdag om at akvakulturdyr fra tredjestater er ankommet anlegget for karantene.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2010-11-11-1458/KAPITTEL_4"><h2>Kapittel IV. Krav til karantene</h2><article class="legalArticle" data-lovdata-URL="LTI/forskrift/2010-11-11-1458/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til karantene</span></h3><article class="legalP" id="kapittel-4-paragraf-1-ledd-1">Når det er stilt krav om karantene ved omsetning eller import av akvakulturdyr, skal:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-1-punkt-1"><article class="legalP" id="kapittel-4-paragraf-1-ledd-1-punkt-1-ledd-1">hele karanteneperioden gjennomføres i samme karanteneanlegg og i et karanteneanlegg som oppfyller kravene i vedlegg 1,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-1-punkt-2"><article class="legalP" id="kapittel-4-paragraf-1-ledd-1-punkt-2-ledd-1">karantene av mottakelige arter oppfylle kravene i § 14 og § 15, og</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-1-punkt-3"><article class="legalP" id="kapittel-4-paragraf-1-ledd-1-punkt-3-ledd-1">karantene av vektorarter oppfylle kravene i § 16.</article></article></li></ul></article><article class="legalP" id="kapittel-4-paragraf-1-ledd-2">Akvakulturdyr kan kun tas ut fra karanteneenheten etter skriftlig godkjenning fra Mattilsynet.</article></article><article class="legalArticle" data-lovdata-URL="LTI/forskrift/2010-11-11-1458/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tiltak ved mistanke om eller påvisning av listeført sykdom i karanteneanlegget</span></h3><article class="legalP" id="kapittel-4-paragraf-2-ledd-1">Ved grunn til mistanke om listeført sykdom under karantene skal Mattilsynet varsles og akvakulturdyr skal ikke tas inn eller ut av karanteneanlegget.</article><article class="legalP" id="kapittel-4-paragraf-2-ledd-2">Ved påvisning av listeført sykdom i en karanteneenhet skal:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">alle akvakulturdyr i karanteneenheten fjernes og destrueres,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">karanteneenheten vaskes og desinfiseres,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">akvakulturdyr ikke tas inn i karanteneenheten før det har gått minst 15 dager etter gjennomført vask og desinfeksjon, og</article></article></li><li data-li-identifier="d)" data-name="d)"><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">vannet i karanteneenheten behandles slik at relevante smittestoffer inaktiveres.</article></article></li></ul></article><article class="legalP" id="kapittel-4-paragraf-2-ledd-3">Mattilsynet kan gjøre unntak fra annet ledd bokstav a og tillate omsetning av akvakulturdyr og produkter fra karanteneanlegget dersom helsestatusen til akvakulturdyrene på mottaksstedet med hensyn til relevant listeført sykdom ikke settes i fare.</article><article class="legalP" id="kapittel-4-paragraf-2-ledd-4">Mattilsynet kan ved enkeltvedtak pålegge mer vidtgående tiltak dersom dette er nødvendig for å begrense eller bekjempe listeført smittsom sykdom, herunder også tiltak mot sykdom på liste 3.</article></article><article class="legalArticle" data-lovdata-URL="LTI/forskrift/2010-11-11-1458/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Krav til karanteneperiode for akvakulturdyr av mottakelig art</span></h3><ul class="defaultList"><li><article class="listArticle" id="kapittel-4-paragraf-3-punkt-1"><article class="legalP" id="kapittel-4-paragraf-3-punkt-1-ledd-1">Fisk av mottakelig art skal holdes i karantene i minst i 60 dager.</article></article></li><li><article class="listArticle" id="kapittel-4-paragraf-3-punkt-2"><article class="legalP" id="kapittel-4-paragraf-3-punkt-2-ledd-1">Krepsdyr av mottakelig art skal holdes i karantene i minst 40 dager.</article></article></li><li><article class="listArticle" id="kapittel-4-paragraf-3-punkt-3"><article class="legalP" id="kapittel-4-paragraf-3-punkt-3-ledd-1">Bløtdyr av mottakelig art skal holdes i karantene i minst 90 dager.</article></article></li></ul></article><article class="legalArticle" data-lovdata-URL="LTI/forskrift/2010-11-11-1458/§15" data-name="§15" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Krav til undersøkelse, prøvetaking, analysering av prøver og diagnostisering ved karantene av akvakulturdyr av mottakelig art</span></h3><article class="legalP" id="kapittel-4-paragraf-4-ledd-1">For å dokumentere fravær av relevante listeførte sykdommer under karantene av akvakulturdyr av mottakelig art skal undersøkelse, prøvetaking, analysering av prøver og diagnostisering gjennomføres i henhold til vedlegg 2 med negativt resultat.</article><article class="legalP" id="kapittel-4-paragraf-4-ledd-2">Testdyr kan benyttes for undersøkelse, prøvetaking, analysering av prøver og diagnostisering, unntatt ved karantene av arter som er mottakelig for <i>Marteilia refringens.</i></article><article class="legalP" id="kapittel-4-paragraf-4-ledd-3">Mattilsynet kan bestemme at det skal benyttes testdyr, herunder antall testdyr som skal benyttes avhengig av antall akvakulturdyr som skal i karantene, størrelsen på karanteneenheten, egenskapene til relevant listeført sykdom og art.</article><article class="legalP" id="kapittel-4-paragraf-4-ledd-4">Når testdyr benyttes, skal de:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-4-punkt-1"><article class="legalP" id="kapittel-4-paragraf-4-ledd-4-punkt-1-ledd-1">være av en art og et livsstadium som er mottakelig for relevante listeførte sykdommer og, hvis mulig, i det livsstadium hvor arten er mest mottakelig,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-4-punkt-2"><article class="legalP" id="kapittel-4-paragraf-4-ledd-4-punkt-2-ledd-1">komme fra område som er erklært fritt for relevante listeførte sykdommer,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-4-punkt-3"><article class="legalP" id="kapittel-4-paragraf-4-ledd-4-punkt-3-ledd-1">ikke være vaksinert mot relevante listeførte sykdommer, og</article></article></li><li data-li-identifier="d)" data-name="d)"><article class="listArticle" id="kapittel-4-paragraf-4-ledd-4-punkt-4"><article class="legalP" id="kapittel-4-paragraf-4-ledd-4-punkt-4-ledd-1">plasseres i karanteneenheten like før akvakulturdyrene som skal i karantene ankommer, og holdes i kontakt med disse dyrene under samme biologiske og miljømessige forhold.</article></article></li></ul></article></article><article class="legalArticle" data-lovdata-URL="LTI/forskrift/2010-11-11-1458/§16" data-name="§16" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til karanteneperiode for akvakulturdyr av vektorart</span></h3><article class="legalP" id="kapittel-4-paragraf-5-ledd-1">Vektorarter skal holdes i karantene i minst 30 dager. Vannet i karanteneenheten skal skiftes ut minst én gang per dag.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2010-11-11-1458/KAPITTEL_5"><h2>Kapittel V. Administrative bestemmelser</h2><article class="legalArticle" data-lovdata-URL="LTI/forskrift/2010-11-11-1458/§17" data-name="§17" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn og vedtak</span></h3><article class="legalP" id="kapittel-5-paragraf-1-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2010-11-11-1458/§18" data-name="§18" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" id="kapittel-5-paragraf-2-ledd-1">Overtredelse av bestemmelser gitt i denne forskriften eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2010-11-11-1458/§19" data-name="§19" id="kapittel-5-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-3-ledd-1">Mattilsynet kan i særskilte tilfelle dispensere fra bestemmelsene i denne forskriften, forutsatt at det ikke vil stride mot Norges internasjonale forpliktelser, herunder EØS-avtalen.</article></article><article class="legalArticle" data-lovdata-URL="LTI/forskrift/2010-11-11-1458/§20" data-name="§20" id="kapittel-5-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-4-ledd-1">Forskriften trer i kraft straks.</article></article></section><section class="section" data-name="vedlegg1" id="kapittel-6" data-lovdata-URL="LTI/forskrift/2010-11-11-1458/KAPITTEL_6"><h2>Vedlegg 1. Minimumskrav til karanteneanlegg</h2><article class="defaultP"><i>Del 1. Krav til konstruksjon og utstyr</i><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Karanteneenhetene skal være konstruert slik at det ikke utveksles vann mellom ulike enheter. Avløpssystemet fra hver karanteneenhet skal være konstruert slik at det er sikret mot spredning av smitte mellom ulike karanteneenheter.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Vannkilden til karanteneenhetene skal være fri for relevante listeførte sykdommer.</article></article></li><li data-li-identifier="3." data-name="3."><article class="listArticle" id="kapittel-6-punkt-3"><article class="legalP" id="kapittel-6-punkt-3-ledd-1">Avløpsvann fra karanteneenhetene skal behandles og kontrolleres i henhold til krav fastsatt i forskrift 20. februar 1997 nr. 192 om desinfeksjon av inntaksvann og avløpsvann fra akvakulturrelatert virksomhet.</article></article></li><li data-li-identifier="4." data-name="4."><article class="listArticle" id="kapittel-6-punkt-4"><article class="legalP" id="kapittel-6-punkt-4-ledd-1">Karanteneenhetene må være utformet slik at kontakt med andre akvakulturdyr som kan spre relevante listeførte sykdommer forhindres.</article></article></li><li data-li-identifier="5." data-name="5."><article class="listArticle" id="kapittel-6-punkt-5"><article class="legalP" id="kapittel-6-punkt-5-ledd-1">Utstyr i karanteneenhetene skal være mulig å rengjøre og desinfisere, og egnet utstyr for rengjøring og desinfisering skal være tilgjengelig.</article></article></li><li data-li-identifier="6." data-name="6."><article class="listArticle" id="kapittel-6-punkt-6"><article class="legalP" id="kapittel-6-punkt-6-ledd-1">Det skal være smittehygieniske sluser ved alle innganger og utganger til karanteneanlegget og de ulike karanteneenhetene.</article></article></li><li data-li-identifier="7." data-name="7."><article class="listArticle" id="kapittel-6-punkt-7"><article class="legalP" id="kapittel-6-punkt-7-ledd-1">Hver karanteneenhet i karanteneanlegget skal ha eget utstyr slik at spredning av smitte mellom enhetene forhindres.</article></article></li></ul></article> <article class="defaultP" margin-top="true"><i>Del 2. Krav til drift</i><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-8"><article class="legalP" id="kapittel-6-punkt-8-ledd-1">Karanteneanlegget skal ha en skriftlig avtale med veterinær eller fiskehelsebiolog om gjennomføring av helsekontroller i karanteneanlegget.</article></article></li><li data-li-identifier="2." data-name="2."><article class="listArticle" id="kapittel-6-punkt-9"><article class="legalP" id="kapittel-6-punkt-9-ledd-1">Karanteneenheten skal vaskes og desinfiseres og deretter være tom for akvakulturdyr i minst 7 dager før ankomst av ny forsendelse av akvakulturdyr som settes i karantene i karanteneenheten. Karanteneperioden starter når de siste akvakulturdyrene i forsendelsen er ankommet karanteneenheten.</article></article></li><li data-li-identifier="3." data-name="3."><article class="listArticle" id="kapittel-6-punkt-10"><article class="legalP" id="kapittel-6-punkt-10-ledd-1">Karanteneperioden skal gjennomføres under miljøforhold som er egnet til å avdekke eventuell forekomst av relevante listeførte sykdommer.</article></article></li><li data-li-identifier="4." data-name="4."><article class="listArticle" id="kapittel-6-punkt-11"><article class="legalP" id="kapittel-6-punkt-11-ledd-1">Det skal iverksettes tiltak for å hindre spredning av smitte mellom forsendelser av akvakulturdyr som tas inn til karanteneanlegget og akvakulturdyr som tas ut av karanteneanlegget.</article></article></li><li data-li-identifier="5." data-name="5."><article class="listArticle" id="kapittel-6-punkt-12"><article class="legalP" id="kapittel-6-punkt-12-ledd-1">Uvedkommende skal ikke komme inn i karanteneanlegget.</article></article></li><li data-li-identifier="6." data-name="6."><article class="listArticle" id="kapittel-6-punkt-13"><article class="legalP" id="kapittel-6-punkt-13-ledd-1">Personer som kommer inn i karanteneanlegget, skal bruke overtrekkstøy og fottøy som tilhører anlegget.</article></article></li><li data-li-identifier="7." data-name="7."><article class="listArticle" id="kapittel-6-punkt-14"><article class="legalP" id="kapittel-6-punkt-14-ledd-1">Det skal ikke være kontakt med personer eller utstyr som kan føre til spredning av smitte mellom karanteneanlegg og karanteneenheter, eller mellom karanteneanlegg og andre akvakulturanlegg eller akvakulturområder for bløtdyr.</article></article></li><li data-li-identifier="8." data-name="8."><article class="listArticle" id="kapittel-6-punkt-15"><article class="legalP" id="kapittel-6-punkt-15-ledd-1">Ved mottak skal transportenheten og transportvann behandles slik at relevant smittestoff inaktiveres på en effektiv måte.</article></article></li><li data-li-identifier="9." data-name="9."><article class="listArticle" id="kapittel-6-punkt-16"><article class="legalP" id="kapittel-6-punkt-16-ledd-1">Døde akvakulturdyr og akvakulturdyr som viser kliniske tegn til sykdom, skal undersøkes av veterinær eller fiskehelsebiolog, og et representativt antall av døde akvakulturdyr og akvakulturdyr som viser kliniske tegn til sykdom, skal undersøkes på laboratorium utpekt av Mattilsynet.</article></article></li><li data-li-identifier="10." data-name="10."><article class="listArticle" id="kapittel-6-punkt-17"><article class="legalP" id="kapittel-6-punkt-17-ledd-1">Det skal foreligge en driftsjournal som skal oppbevares på karanteneanlegget i minst 4 år. Driftsjournalen skal minst inneholde oppdaterte opplysninger om: <ul class="defaultList"><li data-li-identifier="a)" data-name="a)"><article class="listArticle" id="kapittel-6-punkt-17-ledd-1-punkt-1"><article class="legalP" id="kapittel-6-punkt-17-ledd-1-punkt-1-ledd-1">akvakulturdyr og akvakulturdyrprodukter tatt inn til og ut fra hver karanteneenhet, inkludert opprinnelsessted og mottakssted,</article></article></li><li data-li-identifier="b)" data-name="b)"><article class="listArticle" id="kapittel-6-punkt-17-ledd-1-punkt-2"><article class="legalP" id="kapittel-6-punkt-17-ledd-1-punkt-2-ledd-1">dødelighet per produksjonsenhet som er relevant for driftsformen,</article></article></li><li data-li-identifier="c)" data-name="c)"><article class="listArticle" id="kapittel-6-punkt-17-ledd-1-punkt-3"><article class="legalP" id="kapittel-6-punkt-17-ledd-1-punkt-3-ledd-1">tidspunkt og resultat av gjennomførte helsekontroller, herunder tidspunkt og resultat av prøver som er tatt ut for analysering,</article></article></li><li data-li-identifier="d)" data-name="d)"><article class="listArticle" id="kapittel-6-punkt-17-ledd-1-punkt-4"><article class="legalP" id="kapittel-6-punkt-17-ledd-1-punkt-4-ledd-1">når personell går inn og ut av karanteneanlegget,</article></article></li><li data-li-identifier="e)" data-name="e)"><article class="listArticle" id="kapittel-6-punkt-17-ledd-1-punkt-5"><article class="legalP" id="kapittel-6-punkt-17-ledd-1-punkt-5-ledd-1">behandling av avløpsvann og eventuell behandling av inntaksvann, og</article></article></li><li data-li-identifier="f)" data-name="f)"><article class="listArticle" id="kapittel-6-punkt-17-ledd-1-punkt-6"><article class="legalP" id="kapittel-6-punkt-17-ledd-1-punkt-6-ledd-1">enhver unormal hendelse som påvirker driften av karanteneanlegget, som for eksempel strømbrudd, skader på bygninger og utstyr eller ekstreme værforhold.</article></article></li></ul></article></article></li></ul></article></section><section class="section" data-name="vedleggII" id="kapittel-7" data-lovdata-URL="LTI/forskrift/2010-11-11-1458/KAPITTEL_7"><h2>Vedlegg II. Undersøkelse, prøvetaking og diagnostisering av akvakulturdyr</h2><ul class="defaultList"><li data-li-identifier="1." data-name="1."><article class="listArticle" id="kapittel-7-punkt-1"><article class="legalP" id="kapittel-7-punkt-1-ledd-1">Undersøkelser, prøvetaking, analysering av prøver og diagnostisering av akvakulturdyr som gjennomføres under karanteneperioden, skal gjennomføres under forhold som er egnet til å avdekke eventuell forekomst av relevante listeførte sykdommer.</article></article></li><li data-li-identifier="2." data-name="2."><article class="listArticle" id="kapittel-7-punkt-2"><article class="legalP" id="kapittel-7-punkt-2-ledd-1">I løpet av de siste 15 dagene av karanteneperioden skal det tas prøver av følgende akvakulturdyr: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-2-ledd-1-punkt-1"><article class="legalP" id="kapittel-7-punkt-2-ledd-1-punkt-1-ledd-1">når det benyttes testdyr, skal det tas prøver av alle testdyrene</article></article></li><li data-li-identifier="b)" data-name="b)"><article class="listArticle" id="kapittel-7-punkt-2-ledd-1-punkt-2"><article class="legalP" id="kapittel-7-punkt-2-ledd-1-punkt-2-ledd-1">når det ikke benyttes testdyr, skal det tas prøver av et relevant antall akvakulturdyr for å sikre oppdagelse av relevant listeført sykdom med 95&#xa0;% konfidensialitet hvis prevalensen er 10&#xa0;% men aldri færre enn 10 dyr.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-7-punkt-3"><article class="legalP" id="kapittel-7-punkt-3-ledd-1">Analyser av prøver som tas ut i karanteneperioden, skal gjennomføres på laboratorium som er utpekt av Mattilsynet.</article></article></li></ul></section></main></body></html>