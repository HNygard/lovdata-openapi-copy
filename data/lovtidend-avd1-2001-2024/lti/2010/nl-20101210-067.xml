<!DOCTYPE html><html lang="no"><head><title>Lov om endringer i lov 26. mars 1999 nr. 14 om skatt av formue og inntekt (skatteloven)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2010-12-10-67</dd><dt class="dokid">DokumentID</dt><dd class="dokid">LTI/lov/2010-12-10-67</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 13 s 2235</dd><dt class="dateInForce">I kraft fra</dt><dd class="dateInForce">2010-12-10</dd><dt class="changesToDocuments">Endrer</dt><dd class="changesToDocuments"><ul><li>lov/1999-03-26-14</li></ul></dd><dt class="dateOfPublication">Kunngjort</dt><dd class="dateOfPublication">2010-12-10 13:15</dd><dt class="journalNumber">Journalnummer</dt><dd class="journalNumber">2010-1053</dd><dt class="titleShort">Korttittel</dt><dd class="titleShort">Endringslov til skatteloven</dd><dt class="title">Tittel</dt><dd class="title">Lov om endringer i lov 26. mars 1999 nr. 14 om skatt av formue og inntekt (skatteloven)</dd><dt class="miscInformation">Annet om dokumentet</dt><dd class="miscInformation">Prop.1 LS (2010–2011), Innst.4 L (2010–2011), Lovvedtak 17 (2010–2011). Stortingets første og andre gangs behandling hhv. 25. november og 2. desember 2010. Fremmet av Finansdepartementet.</dd><dt class="refid">RefID</dt><dd class="refid">lov/2010-12-10-67</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 26. mars 1999 nr. 14 om skatt av formue og inntekt (skatteloven)<ul class="tocSubUl"><li>I</li><li>II</li><li>III</li><li>IV<ul class="tocSubUl"><li>§ 6-81. Særfradrag for uførhet</li><li>§ 16-60. Skattefradrag for pensjonsinntekt</li><li>§ 17-2. Særlig om begrensning ved lav alminnelig inntekt for ektefeller</li></ul></li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/2010-12-10-67" id="dokument"><h1>Lov om endringer i lov 26. mars 1999 nr. 14 om skatt av formue og inntekt (skatteloven)</h1><article class="defaultP" data-text-size="small">Endringer i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 26. mars 1999 nr. 14 om skatt av formue og inntekt (skatteloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2010-12-10-67/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endring:</article> <article class="defaultP" margin-top="true">§ 8-17 tredje ledd skal lyde:</article><article class="numberedLegalP" data-numerator="3" id="kapittel-1-nummer-1">(3) Selskapet anses ikke trådt ut etter første ledd b dersom brudd på vilkårene etter § 8-11 og § 8-13 første og annet ledd rettes innen to måneder etter at bruddet oppsto. Dersom bruddet er uvesentlig eller skyldes forhold utenfor selskapets kontroll, anses ikke selskapet trådt ut av ordningen dersom bruddet rettes innen to måneder etter det tidspunktet selskapet burde ha oppdaget bruddet. Skattekontoret kan forlenge fristen for retting dersom selskapet godtgjør at det vil medføre særlige ulemper å rette bruddet innen fristen. Første og annet punktum gjelder ikke ved gjentatt brudd på vilkår i § 8-13 første og annet ledd innen tre år regnet fra det tidspunktet forrige brudd ble rettet. Denne bestemmelse forlenger ikke fristene etter § 8-11 fjerde og femte ledd.</article></section><section class="section" data-name="kapII" id="kapittel-2" data-lovdata-URL="LTI/lov/2010-12-10-67/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endring:</article> <article class="defaultP" margin-top="true">§ 2-38 tredje ledd ny bokstav f skal lyde:<ul class="defaultList"><li data-li-identifier="f." data-name="f."><article class="listArticle" id="kapittel-2-ledd-1-punkt-1"><article class="legalP" id="kapittel-2-ledd-1-punkt-1-ledd-1">gevinst eller tap ved realisasjon eller uttak av eierandel i boligselskap, jf. § 7-3 annet ledd, eller tilsvarende selskap hjemmehørende i utlandet.</article></article></li></ul></article></section><section class="section" data-name="kapIII" id="kapittel-3" data-lovdata-URL="LTI/lov/2010-12-10-67/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endringer:</article> <article class="defaultP" margin-top="true">§ 2-35 annet ledd bokstav a annet punktum skal lyde:</article><article class="legalP" id="kapittel-3-ledd-2">Foregående punktum gjelder likevel ikke § 2-3 fjerde ledd, § 2-38 og § 10-13.</article> <article class="defaultP" margin-top="true">§ 6-50 første ledd skal lyde:</article><article class="numberedLegalP" data-numerator="1" id="kapittel-3-nummer-1">(1) Det gis fradrag for pengegave til selskap, stiftelse eller sammenslutning som har sete her i landet eller i en annen EØS-stat og som ikke har erverv til formål og som driver<ul class="defaultList"><li data-li-identifier="a." data-name="a."><article class="listArticle" id="kapittel-3-nummer-1-punkt-1"><article class="legalP" id="kapittel-3-nummer-1-punkt-1-ledd-1">omsorgs- og helsefremmende arbeid for barn eller ungdom, og for eldre, syke, funksjonshemmede eller andre svakstilte grupper,</article></article></li><li data-li-identifier="b." data-name="b."><article class="listArticle" id="kapittel-3-nummer-1-punkt-2"><article class="legalP" id="kapittel-3-nummer-1-punkt-2-ledd-1">barne- og ungdomsrettet arbeid innen musikk, teater, litteratur, dans, idrett, friluftsliv o.l.,</article></article></li><li data-li-identifier="c." data-name="c."><article class="listArticle" id="kapittel-3-nummer-1-punkt-3"><article class="legalP" id="kapittel-3-nummer-1-punkt-3-ledd-1">religiøs eller annen livssynsrettet virksomhet,</article></article></li><li data-li-identifier="d." data-name="d."><article class="listArticle" id="kapittel-3-nummer-1-punkt-4"><article class="legalP" id="kapittel-3-nummer-1-punkt-4-ledd-1">virksomhet til vern av menneskerettigheter eller utviklingshjelp,</article></article></li><li data-li-identifier="e." data-name="e."><article class="listArticle" id="kapittel-3-nummer-1-punkt-5"><article class="legalP" id="kapittel-3-nummer-1-punkt-5-ledd-1">katastrofehjelp og virksomhet til forebygging av ulykker og skader, eller</article></article></li><li data-li-identifier="f." data-name="f."><article class="listArticle" id="kapittel-3-nummer-1-punkt-6"><article class="legalP" id="kapittel-3-nummer-1-punkt-6-ledd-1">kulturvern, miljøvern, naturvern eller dyrevern. Departementet kan i forskrift gi nærmere regulering og begrensning av hvilke områder innenfor kulturvern som skal være omfattet.</article></article></li></ul></article> <article class="defaultP" margin-top="true">§ 6-50 femte ledd skal lyde:</article><article class="numberedLegalP" data-numerator="5" id="kapittel-3-nummer-2">(5) En stats alminnelige statskirke likestilles i denne paragraf med sammenslutning etter første ledd.</article> <article class="defaultP" margin-top="true">§ 6-50 sjette ledd skal lyde:</article><article class="numberedLegalP" data-numerator="6" id="kapittel-3-nummer-3">(6) Skattedirektoratet utarbeider så langt som mulig en årlig liste over alle organisasjonene som har mottatt fradragsberettiget gave etter denne paragraf, med oversikt over samlet gavebeløp for den enkelte organisasjon. Listen skal være offentlig tilgjengelig.</article> <article class="defaultP" margin-top="true">§ 6-50 nåværende sjette ledd blir nytt syvende ledd og skal lyde:</article><article class="numberedLegalP" data-numerator="7" id="kapittel-3-nummer-4">(7) Departementet kan gi forskrift til utfylling og gjennomføring av denne paragraf, og kan herunder gi regler om krav til vedtekter, regnskap, revisjon, registrering i Enhetsregisteret, maskinell innberetning, forhåndsgodkjenning og særlige krav til utenlandske selskaper, sammenslutninger og stiftelser, herunder registrering i offentlig register i hjemstaten, nærmere regulering av stiftelser med sete innenfor EØS-området, krav til dokumentasjon, utstedelse av kvittering for mottatt gave og nærmere regulering av innberetning.</article></section><section class="section" data-name="kapIV" id="kapittel-4" data-lovdata-URL="LTI/lov/2010-12-10-67/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I lov 26. mars 1999 nr. 14 om skatt av formue og inntekt (skatteloven) gjøres følgende endringer:</article> <article class="defaultP" margin-top="true">§ 5-43 første ledd ny bokstav i og j skal lyde:<ul class="defaultList"><li data-li-identifier="i." data-name="i."><article class="listArticle" id="kapittel-4-ledd-1-punkt-1"><article class="legalP" id="kapittel-4-ledd-1-punkt-1-ledd-1">kompensasjonstillegg etter AFP-tilskottsloven § 9.</article></article></li><li data-li-identifier="j." data-name="j."><article class="listArticle" id="kapittel-4-ledd-1-punkt-2"><article class="legalP" id="kapittel-4-ledd-1-punkt-2-ledd-1">ektefelletillegg etter folketrygdloven § 3-24 som utbetales til mottaker av alderspensjon, og tilsvarende ektefelletillegg som utbetales til mottaker av avtalefestet pensjon. Dette gjelder likevel bare for de som allerede er mottakere av ektefelletillegget 31. desember 2010.</article></article></li></ul></article> <article class="defaultP" margin-top="true">§ 6-32 annet ledd annet punktum skal lyde:</article><article class="legalP" id="kapittel-4-ledd-2">Det gis særskilt fradrag i pensjon o.l. til barn, og i ektefelletillegg etter folketrygdloven, unntatt i ektefelletillegg som er skattefritt etter § 5-43 første ledd bokstav j.</article> <article class="defaultP" margin-top="true">§ 6-44 første ledd annet punktum skal lyde:</article><article class="legalP" id="kapittel-4-ledd-3">Fradraget er begrenset til den del av beløpet som overstiger 13 950 kroner.</article> <article class="defaultP" margin-top="true">§ 6-50 annet ledd tredje punktum oppheves.</article> <article class="defaultP" margin-top="true">§ 6-81 skal lyde:</article><article class="futureLegalArticle" data-name="§6-81" id="kapittel-4-foreslåttparagraf-1"><span class="futureLegalArticleHeader">§ 6-81. <span class="legalArticleTitle">Særfradrag for uførhet</span></span><article class="numberedLegalP" data-numerator="1" id="kapittel-4-foreslåttparagraf-1-nummer-1">(1) Fra og med den måned skattyter mottar foreløpig uførepensjon etter folketrygdloven § 12-16 eller uførepensjon fordi ervervsevnen er satt ned med minst 2/3, gis det et særfradrag i alminnelig inntekt på 2 667 kroner pr. påbegynt måned. Dette gjelder ikke skattyter som samtidig mottar arbeidsavklaringspenger fra folketrygden.</article><article class="numberedLegalP" data-numerator="2" id="kapittel-4-foreslåttparagraf-1-nummer-2">(2) Andre skattytere enn nevnt i første ledd som har mottatt foreløpig uførepensjon eller uførepensjon etter folketrygdloven eller uførepensjon etter andre lover, skal for hver påbegynt måned slike ytelser er mottatt, ha et særfradrag lik halvparten av månedsfradraget etter første ledd. Dette gjelder ikke skattyter som samtidig mottar arbeidsavklaringspenger fra folketrygden.</article><article class="numberedLegalP" data-numerator="3" id="kapittel-4-foreslåttparagraf-1-nummer-3">(3) Departementet kan gi forskrift om fordelingen av særfradrag etter denne paragraf.</article></article> <article class="defaultP" margin-top="true">§ 6-84 oppheves.</article> <article class="defaultP" margin-top="true">Ny § 16-60 skal lyde:</article><article class="futureLegalArticle" data-name="§16-60" id="kapittel-4-foreslåttparagraf-2"><span class="futureLegalArticleHeader">§ 16-60. <span class="legalArticleTitle">Skattefradrag for pensjonsinntekt</span></span><article class="numberedLegalP" data-numerator="1" id="kapittel-4-foreslåttparagraf-2-nummer-1">(1) Det gis fradrag i inntektsskatt og trygdeavgift med et beløp som fastsettes av Stortinget, for skattyter som<ul class="defaultList"><li data-li-identifier="a." data-name="a."><article class="listArticle" id="kapittel-4-foreslåttparagraf-2-nummer-1-punkt-1"><article class="legalP" id="kapittel-4-foreslåttparagraf-2-nummer-1-punkt-1-ledd-1">mottar alderspensjon etter folketrygdloven,</article></article></li><li data-li-identifier="b." data-name="b."><article class="listArticle" id="kapittel-4-foreslåttparagraf-2-nummer-1-punkt-2"><article class="legalP" id="kapittel-4-foreslåttparagraf-2-nummer-1-punkt-2-ledd-1">mottar avtalefestet pensjon (AFP) etter lov 25. juni 2010 nr. 28 om avtalefestet pensjon for medlemmer av Statens Pensjonskasse eller andre tilsvarende avtaler eller lovfestede ordninger eller omfattes av § 12 i AFP-tilskottsloven, eller</article></article></li><li data-li-identifier="c." data-name="c."><article class="listArticle" id="kapittel-4-foreslåttparagraf-2-nummer-1-punkt-3"><article class="legalP" id="kapittel-4-foreslåttparagraf-2-nummer-1-punkt-3-ledd-1">er skattepliktig hit for tilsvarende pensjonsinntekt som angitt i bokstav a og b, fra annen EØS-stat.</article></article></li></ul></article><article class="numberedLegalP" data-numerator="2" id="kapittel-4-foreslåttparagraf-2-nummer-2">(2) Fradraget reduseres<ul class="defaultList"><li data-li-identifier="a." data-name="a."><article class="listArticle" id="kapittel-4-foreslåttparagraf-2-nummer-2-punkt-1"><article class="legalP" id="kapittel-4-foreslåttparagraf-2-nummer-2-punkt-1-ledd-1">tilsvarende pensjonsgraden ved uttak av gradert alderspensjon etter folketrygdloven,</article></article></li><li data-li-identifier="b." data-name="b."><article class="listArticle" id="kapittel-4-foreslåttparagraf-2-nummer-2-punkt-2"><article class="legalP" id="kapittel-4-foreslåttparagraf-2-nummer-2-punkt-2-ledd-1">tilsvarende prosentvis reduksjon i avtalefestet pensjon når slik pensjon er redusert mot arbeidsinntekt, og</article></article></li><li data-li-identifier="c." data-name="c."><article class="listArticle" id="kapittel-4-foreslåttparagraf-2-nummer-2-punkt-3"><article class="legalP" id="kapittel-4-foreslåttparagraf-2-nummer-2-punkt-3-ledd-1">tilsvarende antall måneder i løpet av inntektsåret som skattyter har mottatt pensjon som nevnt i første ledd. Det samme gjelder for skattyter som har vært bosatt i riket bare en del av inntektsåret.</article></article></li></ul></article><article class="numberedLegalP" data-numerator="3" id="kapittel-4-foreslåttparagraf-2-nummer-3">(3) Fradraget nedtrappes når skattyters samlede pensjonsinntekt etter § 12-2 bokstav b overstiger fastsatte beløpsgrenser. Beløpsgrensene fastsettes årlig av Stortinget i to trinn. Fradraget nedtrappes med 15,3 prosent av pensjonsinntekt som overstiger beløpsgrensen i trinn 1, og med 6 prosent av pensjonsinntekt som overstiger beløpsgrensen i trinn 2. Beløpsgrensene reduseres tilsvarende som etter annet ledd. Pensjonsinntekt fra utlandet som ikke er skattepliktig hit, inngår i samlet pensjonsinntekt etter dette ledd.</article><article class="numberedLegalP" data-numerator="4" id="kapittel-4-foreslåttparagraf-2-nummer-4">(4) Skattyter som oppfyller vilkårene for skattefradrag etter denne paragrafen og for skattebegrensning etter §§ 17-1 eller 17-4 i samme inntektsår, får skatten fastsatt etter den bestemmelsen som gir lavest skatt.</article><article class="numberedLegalP" data-numerator="5" id="kapittel-4-foreslåttparagraf-2-nummer-5">(5) Skattyter med begrenset skatteplikt etter § 2-3 fjerde ledd kan kreve skattefradrag etter denne paragraf dersom<ul class="defaultList"><li data-li-identifier="a." data-name="a."><article class="listArticle" id="kapittel-4-foreslåttparagraf-2-nummer-5-punkt-1"><article class="legalP" id="kapittel-4-foreslåttparagraf-2-nummer-5-punkt-1-ledd-1">skattyteren er bosatt i annen EØS-stat,</article></article></li><li data-li-identifier="b." data-name="b."><article class="listArticle" id="kapittel-4-foreslåttparagraf-2-nummer-5-punkt-2"><article class="legalP" id="kapittel-4-foreslåttparagraf-2-nummer-5-punkt-2-ledd-1">Norge i medhold av folkerettslig overenskomst kan kreve utlevert opplysninger fra denne staten om skattyterens inntekts- og formuesforhold, og</article></article></li><li data-li-identifier="c." data-name="c."><article class="listArticle" id="kapittel-4-foreslåttparagraf-2-nummer-5-punkt-3"><article class="legalP" id="kapittel-4-foreslåttparagraf-2-nummer-5-punkt-3-ledd-1">hele eller tilnærmet hele skattyterens alminnelige inntekt i inntektsåret skattlegges i Norge.</article></article></li></ul></article><article class="numberedLegalP" data-numerator="6" id="kapittel-4-foreslåttparagraf-2-nummer-6">(6) Skattefradraget fastsettes ikke med høyere beløp enn summen av utlignede inntektsskatter og trygdeavgift.</article><article class="numberedLegalP" data-numerator="7" id="kapittel-4-foreslåttparagraf-2-nummer-7">(7) Departementet kan gi forskrift til utfylling og gjennomføring av denne paragraf.</article></article> <article class="defaultP" margin-top="true">§ 17-1 første til tredje ledd skal lyde:</article><article class="numberedLegalP" data-numerator="1" id="kapittel-4-nummer-1">(1) Hvis alminnelig inntekt med tillegg etter tredje ledd, fradratt tillegg i alminnelig inntekt etter § 10-42, ikke overstiger et beløp fastsatt av Stortinget, skal det ikke utlignes skatt eller trygdeavgift for skattyter som<ul class="defaultList"><li data-li-identifier="a)" data-name="a)"><article class="listArticle" id="kapittel-4-nummer-1-punkt-1"><article class="legalP" id="kapittel-4-nummer-1-punkt-1-ledd-1">mottar foreløpig uførepensjon eller uførepensjon fra folketrygden fordi ervervsevnen er satt ned med minst 2/3,</article></article></li><li data-li-identifier="b)" data-name="b)"><article class="listArticle" id="kapittel-4-nummer-1-punkt-2"><article class="legalP" id="kapittel-4-nummer-1-punkt-2-ledd-1">mottar støtte etter lov 29. april 2005 nr. 21 om supplerande stønad til personar med kort butid i Noreg,</article></article></li><li data-li-identifier="c)" data-name="c)"><article class="listArticle" id="kapittel-4-nummer-1-punkt-3"><article class="legalP" id="kapittel-4-nummer-1-punkt-3-ledd-1">mottar overgangsstønad etter §§ 15-7, 16-7 eller 17-6 i folketrygdloven, eller</article></article></li><li data-li-identifier="d)" data-name="d)"><article class="listArticle" id="kapittel-4-nummer-1-punkt-4"><article class="legalP" id="kapittel-4-nummer-1-punkt-4-ledd-1">mottar pensjon etter §§ 16-7 eller 17-5 i folketrygdloven.</article></article></li></ul></article><article class="numberedLegalP" data-numerator="2" id="kapittel-4-nummer-2">(2) Hvis alminnelig inntekt med tillegg etter tredje ledd, fradratt tillegg i alminnelig inntekt etter § 10-42, overstiger de fastsatte grensebeløpene, skal summen av<ul class="defaultList"><li data-li-identifier="a)" data-name="a)"><article class="listArticle" id="kapittel-4-nummer-2-punkt-1"><article class="legalP" id="kapittel-4-nummer-2-punkt-1-ledd-1">inntektsskatt til kommunen,</article></article></li><li data-li-identifier="b)" data-name="b)"><article class="listArticle" id="kapittel-4-nummer-2-punkt-2"><article class="legalP" id="kapittel-4-nummer-2-punkt-2-ledd-1">inntektsskatt til fylkeskommunen,</article></article></li><li data-li-identifier="c)" data-name="c)"><article class="listArticle" id="kapittel-4-nummer-2-punkt-3"><article class="legalP" id="kapittel-4-nummer-2-punkt-3-ledd-1">fellesskatt til staten,</article></article></li><li data-li-identifier="d)" data-name="d)"><article class="listArticle" id="kapittel-4-nummer-2-punkt-4"><article class="legalP" id="kapittel-4-nummer-2-punkt-4-ledd-1">trygdeavgift,</article></article></li></ul><p class="leddfortsettelse">ikke utgjøre mer enn 55 prosent av overstigende beløp. Ved anvendelsen av dette ledd tas det ikke hensyn til lovbestemte fradrag i skatt.</p></article><article class="numberedLegalP" data-numerator="3" id="kapittel-4-nummer-3">(3) Ved anvendelsen av første og annet ledd skal alminnelig inntekt tillegges en og en halv prosent av skattyters nettoformue ved statsskatteligningen, utover 200 000 kroner for enslige og 100 000 kroner for hver ektefelle. Bolig brukt som egen primærbolig holdes utenfor ved beregningen av nettoformue.</article> <article class="defaultP" margin-top="true">§ 17-2 skal lyde:</article><article class="futureLegalArticle" data-name="§17-2" id="kapittel-4-foreslåttparagraf-3"><span class="futureLegalArticleHeader">§ 17-2. <span class="legalArticleTitle">Særlig om begrensning ved lav alminnelig inntekt for ektefeller</span></span><article class="numberedLegalP" data-numerator="1" id="kapittel-4-foreslåttparagraf-3-nummer-1">(1) Ved skattebegrensning etter § 17-1 skal ektefellers inntekt fastsettes hver for seg uansett om ektefellene lignes under ett eller særskilt. Ved denne beregningen fordeles formue og inntekter og fradrag som kan fordeles fritt mellom ektefeller, med en halvpart på hver av ektefellene.</article><article class="numberedLegalP" data-numerator="2" id="kapittel-4-foreslåttparagraf-3-nummer-2">(2) Ektefellers inntekt skal likevel fastsettes under ett når den ene ektefellen mottar uførepensjon og ektefelletillegg etter folketrygdloven § 3-24, uansett om ektefellene lignes under ett eller særskilt. Tilsvarende gjelder for ektefeller som får skattebegrensning ved liten skatteevne etter § 17-4. Skattenedsettelsen fordeles forholdsmessig på hver ektefelles andel av skatten før nedsettelsen.</article><article class="numberedLegalP" data-numerator="3" id="kapittel-4-foreslåttparagraf-3-nummer-3">(3) Reglene om ektefeller i denne paragrafen gjelder tilsvarende for samboere som omfattes av § 2-16.</article></article> <article class="defaultP" margin-top="true">§ 17-3 annet punktum skal lyde:</article><article class="legalP" id="kapittel-4-ledd-4">For ektefeller som omfattes av § 17-2 annet ledd, skal gjenlevende ektefelle for dette året vurderes sammen med avdøde ved anvendelsen av skattebegrensningsregelen i § 17-1.</article> <article class="defaultP" margin-top="true">§ 18-3 annet ledd ny bokstav d skal lyde:<ul class="defaultList"><li data-li-identifier="d." data-name="d."><article class="listArticle" id="kapittel-4-ledd-4-punkt-1"><article class="legalP" id="kapittel-4-ledd-4-punkt-1-ledd-1">Inntekt fra utstedte elsertifikater tillegges brutto salgsinntekter.</article></article></li></ul></article> <article class="defaultP" margin-top="true">§ 18-3 tredje ledd bokstav a nr. 1 nytt sjette punktum skal lyde:</article><article class="legalP" id="kapittel-4-ledd-5">Det gis ikke fradrag for kostnader til leie av fallrettighet.</article> <article class="defaultP" margin-top="true">§ 18-3 tredje ledd bokstav a nr. 3 nytt annet punktum skal lyde:</article><article class="legalP" id="kapittel-4-ledd-6">Det gis ikke fradrag for avskrivning av tidsbegrenset fallrettighet.</article> <article class="defaultP" margin-top="true">§ 18-3 tredje ledd bokstav b nytt tredje og fjerde punktum skal lyde:</article><article class="legalP" id="kapittel-4-ledd-7">Det ses bort fra skattemessig verdi av fallrettighet ved beregning av friinntekt etter denne bokstav. Forrige punktum gjelder ikke ervervede fallrettigheter som før 5. oktober 2010 er tilknyttet utbygde kraftverk.</article></section><section class="section" data-name="kapV" id="kapittel-5" data-lovdata-URL="LTI/lov/2010-12-10-67/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">Endringen under I trer i kraft straks.</article><article class="legalP" id="kapittel-5-ledd-2">Endringen under II trer i kraft straks med virkning for eierandeler i boligselskap som realiseres fra og med 11. juni 2010.</article><article class="legalP" id="kapittel-5-ledd-3">Endringene under III trer i kraft straks med virkning fra og med inntektsåret 2010, bortsett fra § 6-50 første ledd bokstav f nytt annet punktum som trer i kraft straks med virkning fra og med inntektsåret 2011.</article><article class="legalP" id="kapittel-5-ledd-4">Endringene under IV trer i kraft straks med virkning fra og med inntektsåret 2011.</article></section><section class="section" data-name="kapVI" id="kapittel-6" data-lovdata-URL="LTI/lov/2010-12-10-67/KAPITTEL_6"><h2 data-text-align="center">VI</h2><article class="legalP" id="kapittel-6-ledd-1">Ved ikrafttredelse av ny § 16-60 og endring i § 17-2 gjelder følgende overgangsregel:</article> <article class="defaultP" margin-top="true"><i>Overgangsregel til endringer i pensjonsskattereglene</i></article><article class="legalP" id="kapittel-6-ledd-2">Departementet kan i forskrift gi regler om midlertidig endring i vilkårene for og beregning av skattebegrensning etter § 17-4.</article></section></main></body></html>