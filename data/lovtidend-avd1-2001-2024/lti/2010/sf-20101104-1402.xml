<!DOCTYPE html><html lang="no"><head><title>Forskrift om vern av Villsau frå Norskekysten som geografisk nemning</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-04-1402</dd><dt class="dokid">DokumentID</dt><dd class="dokid">LTI/forskrift/2010-11-04-1402</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 12 s 2146</dd><dt class="dateInForce">I kraft fra</dt><dd class="dateInForce">2010-11-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§30</li><li>forskrift/2002-07-05-698/§15</li><li>forskrift/2003-12-19-1790</li></ul></dd><dt class="dateOfPublication">Kunngjort</dt><dd class="dateOfPublication">2010-11-05 15:30</dd><dt class="journalNumber">Journalnummer</dt><dd class="journalNumber">2010-0931</dd><dt class="titleShort">Korttittel</dt><dd class="titleShort">Forskrift om Villsau frå Norskekysten</dd><dt class="title">Tittel</dt><dd class="title">Forskrift om vern av Villsau frå Norskekysten som geografisk nemning</dd><dt class="miscInformation">Annet om dokumentet</dt><dd class="miscInformation"><strong>Heimel:</strong> Fastsett av Mattilsynet 4. november 2010 med heimel i lov 19. desember 2003 nr. 124 om matproduksjon og mattrygghet mv. (matloven) § 30 jf. forskrift 5. juli 2002 nr. 698 om beskyttelse av opprinnelsesbetegnelser, geografiske betegnelser og betegnelser for tradisjonelt særpreg på næringsmidler § 15, jf. delegeringsvedtak 19. desember 2003 nr. 1790.</dd><dt class="refid">RefID</dt><dd class="refid">forskrift/2010-11-04-1402</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vern av Villsau frå Norskekysten som geografisk nemning<ul class="tocSubUl"><li>§ 1. Beskytta produktnemning</li><li>§ 2. Rettmessig brukar</li><li>§ 3. Vilkår for bruk av produktnemninga</li><li>§ 4. Iverksetjing</li><li>Vedlegg. Beskriving av produktopphavet og tilknytinga til det geografiske området</li></ul></li></ul></dd></dl></header><main class="documentBody" data-lovdata-URL="LTI/forskrift/2010-11-04-1402" id="dokument"><h1>Forskrift om vern av Villsau frå Norskekysten som geografisk nemning</h1><article class="legalArticle" data-lovdata-URL="LTI/forskrift/2010-11-04-1402/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Beskytta produktnemning</span></h2><article class="legalP" id="paragraf-1-ledd-1">Villsau frå Norskekysten.</article></article><article class="legalArticle" data-lovdata-URL="LTI/forskrift/2010-11-04-1402/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rettmessig brukar</span></h2><article class="legalP" id="paragraf-2-ledd-1">Villsau frå Norskekysten PO og Villsaulaget vest.</article></article><article class="legalArticle" data-lovdata-URL="LTI/forskrift/2010-11-04-1402/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for bruk av produktnemninga</span></h2> <article class="defaultP" margin-top="true"><i>1. Produktskildring</i></article><article class="legalP" id="paragraf-3-ledd-1">Villsau frå Norskekysten er kjøtt av sau av rasen Gammalnorsk sau. Nemninga omfattar ferske eller frosne heile skrottar eller stykkingsdelar. Kjøttet skal ha djup raudleg farge og god marmorering.</article> <article class="defaultP" margin-top="true"><i>2. Geografisk område</i></article><article class="legalP" id="paragraf-3-ledd-2">Geografisk område for produksjon av Villsau frå Norskekysten er avgrensa til område med kystlynghei på norskekysten.</article> <article class="defaultP" margin-top="true"><i>3. Produksjonsmetode</i></article><article class="legalP" id="paragraf-3-ledd-3">Drifta hjå den einskilde produsenten skal vere i samsvar med dei til ein kvar tid gjeldande føresegner om dyrevelferd.</article><article class="legalP" id="paragraf-3-ledd-4">Produsentane skal dokumentere at besetninga består av sau av rasen Gammalnorsk sau.</article><article class="legalP" id="paragraf-3-ledd-5">Sauen skal gå ute på beite heile året. I beiteområda skal det vere tilstrekkeleg med kystlynghei til at besetningane kan overvintre, og det skal vere god nok tilgang på ferskvatn. Mengda av kystlynghei avgjer kor stor besetninga kan vere på dei ulike stadene. Vegetasjonsdekket skal ha mellom 70&#xa0;% lyng og 30&#xa0;% gras, til 30&#xa0;% lyng og 70&#xa0;% gras. Beredskapsfôr skal i akutte tilfelle kunne skaffast raskt. Grensa for tilleggsfôr er sett til maksimum 20&#xa0;% av den totale årlege fôrmengda.</article><article class="legalP" id="paragraf-3-ledd-6">Dyr på beite skal ha tilsyn kvar veke. I utsette periodar, til dømes under lamming og ved sterkt snøfall, skal det vere tilsyn oftare, helst kvar dag. Det skal førast tilsynsjournal. Paring skal skje slik at lamming kan skje når det er gunstige beite- og klimaforhold.</article><article class="legalP" id="paragraf-3-ledd-7">Det skal sikrast at dyra finn le i vinterhalvåret, anten naturleg i terrenget eller i tilgjengelege bygningar eller leskur. Dyra skal ha beskyttande ullfell om vinteren. For innsamling av dyr skal det finnast leiegjerde og skiljeanlegg. Dyra skal samlast minimum vår og haust for kontroll, m.a. merking, napping og klipping av ull og nødvendig parasittbehandling.</article><article class="legalP" id="paragraf-3-ledd-8">Godkjend slaktevekt for lam skal vere mellom 8 og 16 kg, og på vaksne dyr mellom 9 og 16 kg.</article> <article class="defaultP" margin-top="true"><i>4. Merking av produktet</i></article><article class="legalP" id="paragraf-3-ledd-9">Villsau frå Norskekysten kan merkjast med figurmerket for beskytta geografisk nemning.</article></article><article class="legalArticle" data-lovdata-URL="LTI/forskrift/2010-11-04-1402/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Iverksetjing</span></h2><article class="legalP" id="paragraf-4-ledd-1">Forskrifta blir sett i verk straks.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2010-11-04-1402/KAPITTEL_1"><h2>Vedlegg. Beskriving av produktopphavet og tilknytinga til det geografiske området</h2><article class="legalP" id="kapittel-1-ledd-1">Villsau er eitt av fleire namn som blir brukte på den gamle norske sauerasen Gammalnorsk sau. Sauen er liten, lett, sprek og robust og er godt tilpassa harde kår og naturforholda på kysten. Hovudføda til sauen om vinteren er lyng, elles et han mellom anna gras, einer, tang og tare.</article><article class="legalP" id="kapittel-1-ledd-2">Gammalnorsk sau er truleg siste rest av den opphavlege norske/europeiske landrasen. Fossile sauebein som er funne i Skipshelleren i Vaksdal kommune i Hordaland, kan daterast heilt tilbake til om lag 2550 år f.Kr. og har særtrekk som minner svært om bein frå sau av rasen Gammalnorsk sau. Heller ikkje storleiken eller forma på denne sauen skil seg særleg frå desse funna. Gammalnorsk sau har mange trekk frå dei ville eller lite foredla sauerasane. Til dømes har pelsen mjuk botnull med grovare dekkhår utanpå, halen er kort, alle vêrane har horn, og sauen er relativt liten.</article><article class="legalP" id="kapittel-1-ledd-3">Gammalnorsk sau var heilt fram til slutten av 1800-talet den dominerande rasen i Noreg. Det vart da avla fram tyngre sauer som produserte meir ull og kjøtt. Desse nye sauerasane tok mange stader over for Gammalnorsk sau. Sjølv om folk på ein del av øyane langs vestlandskysten heldt fram med slikt sauehald, var sauen nær ved å døy ut fleire gonger. Det er berre i Austevoll i Hordaland at den opphavlege stammen av Gammalnorsk sau har overlevd heilt fram til vår tid. Men det måtte redningsaksjonar til både i byrjinga av 1950-talet og i byrjinga av 1980-talet for at sauen skulle overleve. All sau av rasen Gammalnorsk sau i Noreg i dag stammar frå Austevoll.</article><article class="legalP" id="kapittel-1-ledd-4">Driftsforma, utegangardrift, er basert på tradisjonar frå vikingtida. Klimaet og vegetasjonen på store delar av norskekysten er slik at det er mogleg å halde ved lag den naturlege driftsforma og beitegrunnlaget. Sauen overvintrar no som da med lynghei som hovudføde, i tillegg til gras og einer, og dessutan tang og tare frå sjøen. Kystlynghei er ein særmerkt landskapstype langs den ytre kyststripa på norskekysten. Det er som vinterbeite kystlyngheia eignar seg best, ettersom lyngen er vintergrøn og har brukbar næringsverdi om vinteren. Ei opprett og robust vekstform gjer at han stikk opp av snøen og er tilgjengeleg for dyra. Klimaet på kysten er oseanisk, med milde vintrar og vanlegvis lite snø, og den snøen som kjem, ligg sjeldan lenger enn eit par veker i strekk. Gammalnorsk sau kan, som eit av få husdyr, grave seg ned og nyttiggjere seg mat under snøen.</article><article class="legalP" id="kapittel-1-ledd-5">Produsentane på norskekysten har lang tradisjon for og god kunnskap om hald av Gammalnorsk sau.</article></section></main></body></html>