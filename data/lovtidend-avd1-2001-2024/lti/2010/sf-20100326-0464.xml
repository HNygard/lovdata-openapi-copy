<!DOCTYPE html><html lang="no"><head><title>Forskrift om endring i forskrift om bokføring</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-03-26-464</dd><dt class="dokid">DokumentID</dt><dd class="dokid">LTI/forskrift/2010-03-26-464</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 5 s 801</dd><dt class="dateInForce">I kraft fra</dt><dd class="dateInForce">2010-03-26</dd><dt class="changesToDocuments">Endrer</dt><dd class="changesToDocuments"><ul><li>forskrift/2004-12-01-1558</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-11-19-73/§3</li><li>lov/2004-11-19-73/§5</li><li>lov/2004-11-19-73/§10</li><li>lov/2004-11-19-73/§16</li></ul></dd><dt class="dateOfPublication">Kunngjort</dt><dd class="dateOfPublication">2010-03-30 14:10</dd><dt class="lastupdated">Rettet</dt><dd class="lastupdated">2010-04-07 (§ 2-1).</dd><dt class="journalNumber">Journalnummer</dt><dd class="journalNumber">2010-0314</dd><dt class="titleShort">Korttittel</dt><dd class="titleShort">Endr. i forskrift om bokføring</dd><dt class="title">Tittel</dt><dd class="title">Forskrift om endring i forskrift om bokføring</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 26. mars 2010 med hjemmel i lov 19. november 2004 nr. 73 om bokføring (bokføringsloven) § 3, § 5 annet ledd, § 10 tredje ledd og § 16.</dd><dt class="refid">RefID</dt><dd class="refid">forskrift/2010-03-26-464</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bokføring<ul class="tocSubUl"><li>I<ul class="tocSubUl"><li>§ 8-10-5. Dokumentasjon av beløp som nevnt i merverdiavgiftsloven § 4-6</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-03-26-464" id="dokument"><h1>Forskrift om endring i forskrift om bokføring</h1><section class="section" data-name="kapI" id="kapittel-1" data-lovdata-URL="LTI/forskrift/2010-03-26-464/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 1. desember 2004 nr. 1558 om bokføring gjøres følgende endringer:</article> <article class="defaultP" margin-top="true">§ 2-1 skal lyde:</article><article class="legalP" id="kapittel-1-ledd-2">Pliktig regnskapsrapportering etter bokføringsloven § 3 omfatter regnskapsrapportering fastsatt med hjemmel i:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">Lov 17. juli 1998 nr. 56 om årsregnskap m.v. (regnskapsloven)</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">Lov 19. juni 2009 nr. 58 om merverdiavgift (merverdiavgiftsloven)</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-3"><article class="legalP" id="kapittel-1-ledd-2-punkt-3-ledd-1">Lov 13. juni 1980 nr. 24 om ligningsforvaltning (ligningsloven)</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-4"><article class="legalP" id="kapittel-1-ledd-2-punkt-4-ledd-1">Lov 17. juni 2005 nr. 67 om betaling og innkreving av skatte- og avgiftskrav (skattebetalingsloven)</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-5"><article class="legalP" id="kapittel-1-ledd-2-punkt-5-ledd-1">Lov 28. februar 1997 nr. 19 om folketrygd (folketrygdloven)</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-6"><article class="legalP" id="kapittel-1-ledd-2-punkt-6-ledd-1">Lov 7. desember 1956 nr. 1 om tilsynet med finansinstitusjoner mv. (finanstilsynsloven).</article></article></li></ul></article> <article class="defaultP" margin-top="true">§ 3-1 nr. 8 skal lyde:<ul class="defaultList"><li data-li-identifier="8." data-name="8."><article class="listArticle" id="kapittel-1-ledd-2-punkt-7"><article class="legalP" id="kapittel-1-ledd-2-punkt-7-ledd-1">Spesifikasjon av merverdiavgift. Utgående og inngående merverdiavgift og grunnlaget for beregning av avgiften spesifisert pr. periode etter kontoene i regnskapssystemet. Spesifikasjonen skal også vise avgiftsfri omsetning og uttak, omsetning som omfattes av reglene om omvendt avgiftsplikt, jf. merverdiavgiftsloven § 11-1 annet ledd, samt omsetning og uttak som faller utenfor bestemmelsene i merverdiavgiftsloven kapittel 3. Utgående avgift skal også kunne spesifiseres pr. transaksjon.</article></article></li></ul></article> <article class="defaultP" margin-top="true">§ 5-1-1 nytt nr. 7 skal lyde:<ul class="defaultList"><li data-li-identifier="7." data-name="7."><article class="listArticle" id="kapittel-1-ledd-2-punkt-8"><article class="legalP" id="kapittel-1-ledd-2-punkt-8-ledd-1">Hvis kjøper skal beregne og betale merverdiavgift etter merverdiavgiftsloven § 11-1 annet ledd, skal salgsdokumentet merkes: «Omvendt avgiftsplikt – Merverdiavgift ikke beregnet».</article></article></li></ul></article> <article class="defaultP" margin-top="true">§ 5-1-2 skal lyde:</article><article class="legalP" id="kapittel-1-ledd-3">Angivelse av kjøper, jf. § 5-1-1 nr. 2, skal minst inneholde kjøpers navn, og adresse eller organisasjonsnummer som er tildelt i henhold til lov 3. juni 1994 nr. 15 om Enhetsregisteret § 23. Ved salg som nevnt i § 5-1-1 nr. 7 skal kjøpers organisasjonsnummer alltid angis. Dersom kjøper er registrert i Merverdiavgiftsregisteret, skal organisasjonsnummer etterfølges av bokstavene MVA.</article><article class="legalP" id="kapittel-1-ledd-4">Selger kan fravike krav om angivelse av kjøper, jf. § 5-1-1 nr. 2, ved kontantsalg fra detaljist. Dette gjelder likevel ikke når kjøper er bokføringspliktig og varen eller tjenesten er beregnet for videresalg eller som direkte innsatsfaktor i produksjon eller tjenesteleveranse, eller der betalingen skjer med kontanter for et beløp på kr 40&#xa0;000 eller mer inklusive merverdiavgift. Selger plikter i alle tilfelle å angi kjøper på dennes dokumentasjon dersom kjøper anmoder om dette. I slike tilfeller skal selger signere og stemple dokumentasjonen.</article><article class="legalP" id="kapittel-1-ledd-5">Angivelse av selger, jf. § 5-1-1 nr. 2, skal minst omfatte selgers navn og organisasjonsnummer som er tildelt i henhold til lov 3. juni 1994 nr. 15 om Enhetsregisteret § 23. Dersom selger er registrert i Merverdiavgiftsregisteret, skal organisasjonsnummer etterfølges av bokstavene MVA. Dersom selger er registrert i Merverdiavgiftsregisteret ved representant etter merverdiavgiftsloven § 2-1 femte ledd, skal også representantens navn og adresse fremgå av salgsdokumentet.</article> <article class="defaultP" margin-top="true">§ 5-1-5 skal lyde:</article><article class="legalP" id="kapittel-1-ledd-6">Avgiftspliktig og avgiftsfritt salg, salg som nevnt i § 5-1-1 nr. 7, samt salg som er unntatt merverdiavgiftsloven etter bestemmelsene i merverdiavgiftsloven kapittel 3, skal fremgå hver for seg og summeres særskilt. Det samme gjelder dersom avgiftspliktig omsetning avgiftsberegnes etter forskjellige satser.</article> <article class="defaultP" margin-top="true">§ 5-1-7 skal lyde:</article><article class="legalP" id="kapittel-1-ledd-7">Ved salg av beltemotorsykkel som nevnt i merverdiavgiftsforskriften § 1-3-1 annet ledd, skal beltemotorsykkelens kjennemerke angis i salgsdokumentet. Det samme gjelder ved salg av tjenester til vedlikehold, reparasjon, påkostning og ombygging av slike samt omsetning av varer ved utføring av slike tjenester.</article> <article class="defaultP" margin-top="true">§ 5-2-1 tredje og fjerde ledd skal lyde:</article><article class="legalP" id="kapittel-1-ledd-8">Følgende bokføringspliktige kjøpere kan utstede salgsdokumentasjon på vegne av selger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">foreninger og samvirkelag som hovedsakelig tilvirker eller forhandler produkter fra medlemmenes fiske, skogbruk eller gårdsbruk med binæringer, samt hagebruk, gartneri, husdyrhold og reindrift, og som foretar avregning ved alle sine kjøp av produkter fra medlemmer og ikke-medlemmer</article></article></li><li data-li-identifier="b)" data-name="b)"><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">andre tilvirkere eller forhandlere som kjøper opp produkter som nevnt i bokstav a) direkte fra produsent og som har tillatelse til å anføre avgift i salgsdokumentet etter merverdiavgiftsforskriften § 15-14-1 tredje ledd</article></article></li><li data-li-identifier="c)" data-name="c)"><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">husflidsutsalg som kjøper produkter fra hjemmeprodusenter av håndverks- og husflidsarbeid</article></article></li><li data-li-identifier="d)" data-name="d)"><article class="listArticle" id="kapittel-1-ledd-8-punkt-4"><article class="legalP" id="kapittel-1-ledd-8-punkt-4-ledd-1">andre forretninger som kjøper opp produkter som nevnt i bokstav c) og som har tillatelse til å anføre avgift i salgsdokumentet etter merverdiavgiftsforskriften § 15-14-2</article></article></li><li data-li-identifier="e)" data-name="e)"><article class="listArticle" id="kapittel-1-ledd-8-punkt-5"><article class="legalP" id="kapittel-1-ledd-8-punkt-5-ledd-1">kjøpere som helt eller delvis beregner omfang, vekt, kvalitet eller lignende som grunnlag for utbetaling av provisjon eller annet vederlag til selgeren. Salgsdokumentet skal i tilfelle utstedes av kjøper på grunnlag av en skriftlig, underskrevet avtale om dette. Avtalen skal oppbevares av både kjøper og selger. Det skal fremgå av salgsdokumentet at det er utstedt av kjøper. Kjøperen skal dessuten oppbevare annen dokumentasjon som underbygger salgsdokumentets innhold i 3 år og 6 måneder etter regnskapsårets slutt. Kjøperen skal, ved jevnlig å ta utskrift fra Enhetsregisteret eller lignende, dokumentere om selgeren er registrert i Merverdiavgiftsregisteret.</article></article></li></ul></article><article class="legalP" id="kapittel-1-ledd-9">Dersom selger er registrert i Merverdiavgiftsregisteret ved representant etter merverdiavgiftsloven § 2-1 femte ledd, skal representanten påføre salgsdokumentet merverdiavgift av vederlaget. Representanten skal også påføre den utenlandske næringsdrivendes organisasjonsnummer iht. bestemmelsene i § 5-1-2, samt sitt eget navn og adresse.</article> <article class="defaultP" margin-top="true">§ 5-2-2 skal lyde:</article><article class="legalP" id="kapittel-1-ledd-10">Salgsdokumentasjon skal utstedes snarest mulig og senest en måned etter levering, med mindre annet er bestemt i denne forskrift. Bokføringspliktige som leverer årsoppgave eller årsterminoppgave etter merverdiavgiftsloven § 15-3 eller § 15-4, kan likevel ikke utstede salgsdokumentasjon senere enn det kalenderår levering finner sted.</article> <article class="defaultP" margin-top="true">§ 5-2-4 skal lyde:</article><article class="legalP" id="kapittel-1-ledd-11">Tjenester som leveres løpende skal faktureres senest en måned etter utløpet av den ordinære merverdiavgiftsterminen, jf. merverdiavgiftsloven § 15-2. Utstedelse av salgsdokumentasjon for løpende tjenesteleveranser kan utsettes ytterligere for ubetydelige leveranser.</article> <article class="defaultP" margin-top="true">§ 5-3-5 oppheves.</article> <article class="defaultP" margin-top="true">§ 5-6 første til fjerde ledd skal lyde:</article><article class="legalP" id="kapittel-1-ledd-12">Dokumentasjon av lønn og andre oppgavepliktige ytelser, samt forskuddstrekk og utleggstrekk etter skattebetalingsloven, skal vise ytelsene pr. motpart. Dette gjelder også når det er gitt pålegg om trekk i en ytelse som ikke er gjenstand for forskuddstrekk. Følgende opplysninger skal fremgå av dokumentasjonen:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-12-punkt-1"><article class="legalP" id="kapittel-1-ledd-12-punkt-1-ledd-1">fødselsnummer</article></article></li><li data-li-identifier="b)" data-name="b)"><article class="listArticle" id="kapittel-1-ledd-12-punkt-2"><article class="legalP" id="kapittel-1-ledd-12-punkt-2-ledd-1">navn og stilling</article></article></li><li data-li-identifier="c)" data-name="c)"><article class="listArticle" id="kapittel-1-ledd-12-punkt-3"><article class="legalP" id="kapittel-1-ledd-12-punkt-3-ledd-1">skattekommune</article></article></li><li data-li-identifier="d)" data-name="d)"><article class="listArticle" id="kapittel-1-ledd-12-punkt-4"><article class="legalP" id="kapittel-1-ledd-12-punkt-4-ledd-1">tabellnummer og/eller den trekkprosent som står på skattekortet.</article></article></li></ul></article><article class="legalP" id="kapittel-1-ledd-13">Dersom skattekortet ikke er levert, og opplysninger som skal fremgå av skattekortet ikke på annen måte er kommet til arbeidsgiverens kunnskap, skal arbeidsgivers dokumentasjon vise navn og nummer på den kommunen hvor mottakeren av ytelsen (motparten) oppgir at vedkommende var bosatt 1. november i året før trekkåret. Dersom mottaker av ytelsen (motparten) er utenlandsk og ikke var bosatt i Norge 1. november i året før trekkåret, skal dokumentasjonen vise hvilken kommune vedkommende bosatte seg i ved ankomsten til Norge.</article><article class="legalP" id="kapittel-1-ledd-14">Har arbeidsgiveren mottatt pålegg om trekk, i medhold av skattebetalingsloven del II, skal dokumentasjonen også inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-14-punkt-1"><article class="legalP" id="kapittel-1-ledd-14-punkt-1-ledd-1">hvem som har utferdiget pålegget</article></article></li><li data-li-identifier="b)" data-name="b)"><article class="listArticle" id="kapittel-1-ledd-14-punkt-2"><article class="legalP" id="kapittel-1-ledd-14-punkt-2-ledd-1">når pålegget er mottatt</article></article></li><li data-li-identifier="c)" data-name="c)"><article class="listArticle" id="kapittel-1-ledd-14-punkt-3"><article class="legalP" id="kapittel-1-ledd-14-punkt-3-ledd-1">det beløp som skal dekkes ved trekket</article></article></li><li data-li-identifier="d)" data-name="d)"><article class="listArticle" id="kapittel-1-ledd-14-punkt-4"><article class="legalP" id="kapittel-1-ledd-14-punkt-4-ledd-1">inntektsåret som pålegget om trekk gjelder</article></article></li><li data-li-identifier="e)" data-name="e)"><article class="listArticle" id="kapittel-1-ledd-14-punkt-5"><article class="legalP" id="kapittel-1-ledd-14-punkt-5-ledd-1">trekkprosenten eller det beløp som skal trekkes for hver utbetalingsperiode.</article></article></li></ul></article><article class="legalP" id="kapittel-1-ledd-15">For hver periode med pliktig regnskapsrapportering av forskuddstrekk og utleggstrekk etter skattebetalingsloven skal dokumentasjonen inneholde opplysninger pr. motpart:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-15-punkt-1"><article class="legalP" id="kapittel-1-ledd-15-punkt-1-ledd-1">dato for utbetaling av ytelser og om mulig det tidsrom ytelsen knytter seg til</article></article></li><li data-li-identifier="b)" data-name="b)"><article class="listArticle" id="kapittel-1-ledd-15-punkt-2"><article class="legalP" id="kapittel-1-ledd-15-punkt-2-ledd-1">brutto ytelse, hvis aktuelt med angivelse av antall godtgjorte timer</article></article></li><li data-li-identifier="c)" data-name="c)"><article class="listArticle" id="kapittel-1-ledd-15-punkt-3"><article class="legalP" id="kapittel-1-ledd-15-punkt-3-ledd-1">eventuelt tillegg for naturalytelser som det skal foretas trekk i</article></article></li><li data-li-identifier="d)" data-name="d)"><article class="listArticle" id="kapittel-1-ledd-15-punkt-4"><article class="legalP" id="kapittel-1-ledd-15-punkt-4-ledd-1">fradrag for pensjonsinnskudd, bidragstrekk og trekkfri fagforeningskontingent</article></article></li><li data-li-identifier="e)" data-name="e)"><article class="listArticle" id="kapittel-1-ledd-15-punkt-5"><article class="legalP" id="kapittel-1-ledd-15-punkt-5-ledd-1">trekkgrunnlaget</article></article></li><li data-li-identifier="f)" data-name="f)"><article class="listArticle" id="kapittel-1-ledd-15-punkt-6"><article class="legalP" id="kapittel-1-ledd-15-punkt-6-ledd-1">størrelsen av det foretatte forskuddstrekk og utleggstrekk etter skattebetalingsloven.</article></article></li></ul></article> <article class="defaultP" margin-top="true">§ 5-8 annet ledd skal lyde:</article><article class="legalP" id="kapittel-1-ledd-16">Ved anvendelse av varer og tjenester til reparasjon av brukte kjøretøyer etter merverdiavgiftsloven § 6-6 annet ledd, skal det dokumenteres på hvilket objekt varene og tjenestene er benyttet.</article> <article class="defaultP" margin-top="true">§ 5-9 skal lyde:</article><article class="legalP" id="kapittel-1-ledd-17">Det skal fremgå av dokumentasjon av reise- og oppholdsutgifter hvem utgiftene omfatter, hva formålet med reisen har vært og hvilke arrangement den reisende har deltatt på. Dokumentasjonen skal også være i samsvar med aktuelle regler i skattebetalingsforskriften § 5-6-11 til § 5-6-13.</article> <article class="defaultP" margin-top="true">§ 8-6-1 skal lyde:</article><article class="legalP" id="kapittel-1-ledd-18">Forskriften § 8-6 (§ 8-6-1 – § 8-6-5) gjelder den som omfattes av bestemmelsene om romutleie i hotellvirksomhet mv., jf. merverdiavgiftsforskriften § 5-5-1 og § 5-5-2.</article> <article class="defaultP" margin-top="true">§ 8-6-3 skal lyde:</article><article class="legalP" id="kapittel-1-ledd-19">For hver rapportperiode skal fordeling av pensjonspriser mellom omsetning som avgiftsberegnes med de ulike satsene eller som er unntatt merverdiavgiftsloven etter merverdiavgiftsloven kapittel 3, spesifiseres.</article> <article class="defaultP" margin-top="true">§ 8-10-1 skal lyde:</article><article class="legalP" id="kapittel-1-ledd-20">Forskriften § 8-10 (§ 8-10-1 – § 8-10-7) gjelder den som omfattes av merverdiavgiftsloven § 4-5, § 4-6 og § 4-10 om videresalg og uttak av brukte varer mv.</article> <article class="defaultP" margin-top="true">Overskriften til § 8-10-5 skal lyde:</article><article class="futureLegalArticle" data-name="§8-10-5" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8-10-5</span>. <span class="legalArticleTitle">Dokumentasjon av beløp som nevnt i merverdiavgiftsloven § 4-6</span></span></article> <article class="defaultP" margin-top="true">§ 8-10-6 første ledd skal lyde:</article><article class="legalP" id="kapittel-1-ledd-21">Videreforhandlere som foretar samlede innkjøp eller salg hvor prisen på den enkelte vare ikke er kjent, skal enten opprette egne konti for samlede kjøp og salg, eller føre oversikt over slike kjøp og salg i hjelpebøker eller på annen måte. Det må tilsvarende føres oversikt over kjøp og salg hvor avgiften ved videresalget er beregnet på grunnlag av de alminnelige regler for avgiftsberegningen, jf. merverdiavgiftsloven kapittel 4.</article> <article class="defaultP" margin-top="true">§ 8-11-1 skal lyde:</article><article class="legalP" id="kapittel-1-ledd-22">Forskriften § 8-11 (§ 8-11-1 – § 8-11-3) gjelder for bokføringspliktige veldedige og allmennyttige institusjoner og organisasjoner, som omfattes av merverdiavgiftsloven § 3-12 første ledd bokstav b om varer til betydelig overpris.</article> <article class="defaultP" margin-top="true">§ 8-11-2 skal lyde:</article><article class="legalP" id="kapittel-1-ledd-23">Ved salg av varer til betydelig overpris etter merverdiavgiftsforskriften § 3-12-2 skal inntakskost dokumenteres ved salgsdokument, erklæring fra giver eller lignende.</article></section><section class="section" data-name="kapII" id="kapittel-2" data-lovdata-URL="LTI/forskrift/2010-03-26-464/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>