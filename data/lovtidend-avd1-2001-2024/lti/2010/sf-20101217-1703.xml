<!DOCTYPE html><html lang="no"><head><title>Forskrift om samordnet behandling mot lakselus vinteren og våren 2011</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-17-1703</dd><dt class="dokid">DokumentID</dt><dd class="dokid">LTI/forskrift/2010-12-17-1703</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2538</dd><dt class="dateInForce">I kraft fra</dt><dd class="dateInForce">2010-12-17 – 2011-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-19-124/§19</li><li>forskrift/2003-12-19-1790</li><li>forskrift/2008-06-17-819/§40</li></ul></dd><dt class="dateOfPublication">Kunngjort</dt><dd class="dateOfPublication">2010-12-23 14:30</dd><dt class="journalNumber">Journalnummer</dt><dd class="journalNumber">2010-1171</dd><dt class="titleShort">Korttittel</dt><dd class="titleShort">Forskrift om behandling mot lakselus, 2011</dd><dt class="title">Tittel</dt><dd class="title">Forskrift om samordnet behandling mot lakselus vinteren og våren 2011</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Fiskeri- og kystdepartementet 17. desember 2010 med hjemmel i lov 19. desember 2003 nr. 124 om matproduksjon og mattrygghet mv. (matloven) § 19, jf. delegeringsvedtak 19. desember 2003 nr. 1790, og forskrift 17. juni 2008 nr. 819 om omsetning av akvakulturdyr og produkter av akvakulturdyr, forebygging og bekjempelse av smittsomme sykdommer hos akvatiske dyr § 40.</dd><dt class="refid">RefID</dt><dd class="refid">forskrift/2010-12-17-1703</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om samordnet behandling mot lakselus vinteren og våren 2011<ul class="tocSubUl"><li>§ 1. Formål</li><li>§ 2. Saklig virkeområde</li><li>§ 3. Geografisk virkeområde</li><li>§ 4. Definisjoner</li><li>§ 5. Telling</li><li>§ 6. Tiltaksgrense og tidsrom for samordnet vinterbehandling</li><li>§ 7. Tiltaksgrense og tidsrom for samordnet vårbehandling</li><li>§ 8. Behandlingsmåte</li><li>§ 9. Varsling og unntak fra behandling</li><li>§ 10. Tilsyn og vedtak</li><li>§ 11. Straff</li><li>§ 12. Dispensasjon</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-17-1703" id="dokument"><h1>Forskrift om samordnet behandling mot lakselus vinteren og våren 2011</h1><article class="legalArticle" data-lovdata-URL="LTI/forskrift/2010-12-17-1703/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å samordne tiltak for å forebygge og begrense skadevirkning av lakselus på viltlevende bestander av laks og sjøørret, og å motvirke utvikling av resistens mot lusemidlene.</article></article><article class="legalArticle" data-lovdata-URL="LTI/forskrift/2010-12-17-1703/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Saklig virkeområde</span></h2><article class="legalP" id="paragraf-2-ledd-1">Forskriften gjelder for akvakulturanlegg i sjø som holder fisk tilhørende slektene <i>Salmo</i> (atlantisk laks og ørret) og <i>Oncorhynchus</i> (stillehavslaks og regnbueørret).</article></article><article class="legalArticle" data-lovdata-URL="LTI/forskrift/2010-12-17-1703/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Geografisk virkeområde</span></h2><article class="legalP" id="paragraf-3-ledd-1">Forskriften gjelder akvakulturanleggene i Rogaland, Hordaland, Sogn og Fjordane, Møre og Romsdal, Sør-Trøndelag, Nord-Trøndelag og Nordland fylker.</article></article><article class="legalArticle" data-lovdata-URL="LTI/forskrift/2010-12-17-1703/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Definisjoner</span></h2><article class="legalP" id="paragraf-4-ledd-1">I forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1"><i>Lakselus:</i> lus av arten <i>Lepeophtheirus salmonis</i>.</article></article></li><li data-li-identifier="b)" data-name="b)"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1"><i>Behandling:</i> Alle metoder som fjerner lus, herunder medikamentell behandling ved bad og gjennom fôret og mekanisk fjerning.</article></article></li></ul></article></article><article class="legalArticle" data-lovdata-URL="LTI/forskrift/2010-12-17-1703/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Telling</span></h2><article class="legalP" id="paragraf-5-ledd-1">Det skal gjennomføres en telling av lakselus på fisk i alle merder i akvakulturanlegget i løpet av de siste 14 dagene før startdatoene for periodene med vinter- og vårbehandlinger, jf. § 6 og § 7.</article><article class="legalP" id="paragraf-5-ledd-2">Tellingen skal skje i henhold til vedlegg 1 i forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2010-12-17-1703/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tiltaksgrense og tidsrom for samordnet vinterbehandling</span></h2><article class="legalP" id="paragraf-6-ledd-1">Behandling mot lakselus skal gjennomføres i hele akvakulturanlegget dersom det i gjennomsnitt påvises 0,5 eller flere voksne hunnlus, eller 3 eller flere av bevegelige stadier av lakselus per fisk.</article><article class="legalP" id="paragraf-6-ledd-2">Akvakulturanleggene skal gjennomføre samordnet vinterbehandling i perioden fra og med 1. til og med 31. januar 2011 dersom tiltaksgrensen i 1. ledd er overskredet.</article></article><article class="legalArticle" data-lovdata-URL="LTI/forskrift/2010-12-17-1703/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tiltaksgrense og tidsrom for samordnet vårbehandling</span></h2><article class="legalP" id="paragraf-7-ledd-1">Behandling mot lakselus skal gjennomføres i hele akvakulturanlegget dersom det i gjennomsnitt påvises 0,1 lakselus eller flere av bevegelige stadier, inkludert voksen hunnlus, per fisk.</article><article class="legalP" id="paragraf-7-ledd-2">I Rogaland, Hordaland, Sogn og Fjordane og Møre og Romsdal fylker skal akvakulturanleggene gjennomføre samordnet vårbehandling i perioden fra og med 30. mars til og med 20. april 2011 dersom tiltaksgrensen i 1. ledd er overskredet.</article><article class="legalP" id="paragraf-7-ledd-3">I Sør-Trøndelag, Nord-Trøndelag og Nordland fylker skal akvakulturanleggene gjennomføre samordnet vårbehandling i perioden fra og med 12. april til og med 3. mai 2011 dersom tiltaksgrensen i 1. ledd er overskredet.</article><article class="legalP" id="paragraf-7-ledd-4">Mattilsynet kan endre tidspunkt og regional inndeling i 2. og 3. ledd dersom det viser seg nødvendig ut fra kunnskap om tidspunktet for utvandring av villaks i regionene.</article></article><article class="legalArticle" data-lovdata-URL="LTI/forskrift/2010-12-17-1703/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandlingsmåte</span></h2><article class="legalP" id="paragraf-8-ledd-1">Behandling skal gjennomføres i tråd med forskrift 18. august 2009 nr. 1095 om bekjempelse av lus i akvakulturanlegg.</article></article><article class="legalArticle" data-lovdata-URL="LTI/forskrift/2010-12-17-1703/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsling og unntak fra behandling</span></h2><article class="legalP" id="paragraf-9-ledd-1">Dersom vær eller andre forhold som virksomheten ikke har kontroll over, medfører at behandlingen ikke kan gjennomføres i fastsatt tidsrom, skal Mattilsynet varsles umiddelbart. Behandling skal i slike tilfeller gjennomføres så snart det er mulig.</article><article class="legalP" id="paragraf-9-ledd-2">Akvakulturanlegg som er under utslakting i periodene for de samordnede behandlingene, skal unnlate behandling dersom fisken vil være ferdig slaktet ut i løpet av perioden og før det har utviklet seg kjønnsmodne hunnlus.</article></article><article class="legalArticle" data-lovdata-URL="LTI/forskrift/2010-12-17-1703/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn og vedtak</span></h2><article class="legalP" id="paragraf-10-ledd-1">Mattilsynet fører tilsyn og kan fatte nødvendige enkeltvedtak, jf. matloven § 23, for å oppnå etterlevelse av bestemmelser gitt i eller i medhold av denne forskriften. Mattilsynet kan også fatte enkeltvedtak i henhold til matloven § 24 til § 26.</article></article><article class="legalArticle" data-lovdata-URL="LTI/forskrift/2010-12-17-1703/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Overtredelse av bestemmelser gitt i denne forskriften, eller enkeltvedtak gitt i medhold av forskriften, er straffbart i henhold til matloven § 28.</article></article><article class="legalArticle" data-lovdata-URL="LTI/forskrift/2010-12-17-1703/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Mattilsynet kan dispensere fra kravene i forskriften dersom det på grunn av fiskens helsesituasjon ikke er forsvarlig å gjennomføre behandling, eller dersom andre situasjoner tilsier at kravene ikke kan gjennomføres.</article></article><article class="legalArticle" data-lovdata-URL="LTI/forskrift/2010-12-17-1703/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskrift trer i kraft straks og gjelder til 1. juli 2011.</article></article></main></body></html>