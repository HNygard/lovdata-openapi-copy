<!DOCTYPE html><html lang="no"><head><title>Vedtak etter merverdiavgiftsloven § 19-3 om fritak for toll og merverdiavgift for nødproviant – Compact AS</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-01-1516</dd><dt class="dokid">DokumentID</dt><dd class="dokid">LTI/forskrift/2010-12-01-1516</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 13 s 2292</dd><dt class="dateInForce">I kraft fra</dt><dd class="dateInForce">2010-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2009-06-19-58/§19-3</li></ul></dd><dt class="dateOfPublication">Kunngjort</dt><dd class="dateOfPublication">2010-12-07 14:05</dd><dt class="journalNumber">Journalnummer</dt><dd class="journalNumber">2010-1018</dd><dt class="titleShort">Korttittel</dt><dd class="titleShort">Vedtak om mva-fritak – Compact AS</dd><dt class="title">Tittel</dt><dd class="title">Vedtak etter merverdiavgiftsloven § 19-3 om fritak for toll og merverdiavgift for nødproviant – Compact AS</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Toll- og avgiftsdirektoratet 1. desember 2010 med hjemmel i lov 19. juni 2009 nr. 58 om merverdiavgift (merverdiavgiftsloven) § 19-3 første ledd.</dd><dt class="refid">RefID</dt><dd class="refid">forskrift/2010-12-01-1516</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak etter merverdiavgiftsloven § 19-3 om fritak for toll og merverdiavgift for nødproviant – Compact AS</li></ul></dd></dl></header><main class="documentBody" data-lovdata-URL="LTI/forskrift/2010-12-01-1516" id="dokument"><h1>Vedtak etter merverdiavgiftsloven § 19-3 om fritak for toll og merverdiavgift for nødproviant – Compact AS</h1><article class="legalP" id="ledd-1">Vi viser til Deres søknad av 14. september, mottatt her fra Skattedirektoratet den 29. september. Søknaden gjelder toll- og merverdiavgiftsfritak for nødproviant.</article> <article class="defaultP" margin-top="true"><i>1. Sakens bakgrunn</i></article><article class="legalP" id="ledd-2">I brev av 5. juni 1998, innvilget Finansdepartementet Compact AS toll- og avgiftsfritak for PB-5 nødproviant. Fritaket gjaldt proviant som ble solgt fra Compact AS til Nærings- og handelsdepartementet og som skulle inngå i et beredskapslager for eventuell omdisponering til bruk i kriseområder i andre land.</article><article class="legalP" id="ledd-3">Fritaket ble gitt med hjemmel i tolltariffens innledende bestemmelser § 12 og merverdiavgiftslovens § 70.</article><article class="legalP" id="ledd-4">Av saksdokumentene framgår at Nærings- og Handelsdepartementet har inngått en avtale med Utenriksdepartementet om omdisponering gjennom Kirkens Nødhjelp og Norges Røde Kors. Dersom det ikke oppstår krig eller annen nødsituasjon i Norge, blir nødprovianten eksportert og benyttet i kriserammede områder rundt om i verden.</article><article class="legalP" id="ledd-5">I Deres søknad av 14. september d.å. bes om at tidligere fritak videreføres i sin helhet.</article> <article class="defaultP" margin-top="true"><i>2. Toll- og avgiftsdirektoratets vurdering</i></article><article class="legalP" id="ledd-6">Både på toll- og merverdiavgiftsområdet er det iverksatt nytt regelverk. Ny tollov trådte i kraft 1. januar 2009, og ny merverdiavgiftslov trådte i kraft 1. januar 2010.</article> <article class="defaultP" margin-top="true"><i>Merverdiavgift</i></article><article class="legalP" id="ledd-7">Ved iverksettelsen av ny merverdiavgiftslov 1. januar 2010, ble det forutsatt at alle tidligere gitte dispensasjoner skulle oppheves. Dette blant annet for å få et mer oversiktlig regelverk. En rekke av de tidligere gitte vedtak hadde i sin form forskrifts karakter, og er i stor grad innarbeidet i loven.</article><article class="legalP" id="ledd-8">Enkeltvedtak truffet med hjemmel i tidligere lovs § 70 falt også bort ved ikrafttredelse av lov av 1. januar 2010. Av merverdiavgiftsloven § 22-2, annet ledd framgår: «Enkeltvedtak truffet med hjemmel i § 70 bortfaller seks måneder etter at denne loven trer i kraft. Dersom parten innen disse seks månedene har søkt om en tilsvarende avgiftslempning med hjemmel i § 19-3 første ledd, gjelder enkeltvedtaket fram til avgiftsmyndighetene har truffet vedtak i saken.»</article><article class="legalP" id="ledd-9">Deres søknad om fortsatt toll- og avgiftsfritak ble innsendt etter 6-måneders fristens utløp, og opprinnelig fritak for merverdiavgift gitt i departementets brev av 5. juni 1998 er dermed bortfalt.</article><article class="legalP" id="ledd-10">I medhold av merverdiavgiftsloven § 19-3, kan departementet treffe enkeltvedtak om helt eller delvis unntak fra loven, fritak for merverdiavgift eller om at det ikke skal beregnes merverdiavgift ved innførselen. I brev av 23. september 2009 er Finansdepartementets fullmakt videredelegert til Toll- og avgiftsdirektoratet.</article><article class="legalP" id="ledd-11">Toll- og avgiftsdirektoratet finner med hjemmel i merverdiavgiftsloven § 19-3 å kunne gi fritak for innførselsmerverdiavgift på nødproviant (BP-5) som Compact AS omsetter til Nærings- og handelsdepartementet. Fritaket gjelder for de varer som inngår som nødproviant på beredskapslagre og eventuelt seneres blir omdisponert til bruk i kriseområder i andre land.</article><article class="legalP" id="ledd-12">Det forutsettes at nødprovianten selges til Nærings- og handelsdepartementet, og at departementets avtale med Utenriksdepartementet opprettholdes.</article> <article class="defaultP" margin-top="true"><i>Toll</i></article><article class="legalP" id="ledd-13">Ved iverksettelse av ny tollov ble det forutsatt at enkeltvedtak gitt med hjemmel i tolltariffens innledende bestemmelser § 12, fortsatt skal gjelde.</article><article class="legalP" id="ledd-14">Lovens § 17-2, annet ledd fikk følgende ordlyd: «Enkeltvedtak truffet i medhold av tolltariffens innledende bestemmelser eller lov 10. juni 1966 nr. 5 om toll (tolloven), opprettholdes i den perioden som er forutsatt i vedtakene, inntil de blir opphevet eller endret i medhold av denne lov eller ved særskilt bestemmelse».</article><article class="legalP" id="ledd-15">Finansdepartementets vedtak av 5. juni 1998 om tollfritak i medhold av tolltariffens innledende bestemmelser § 12 er gitt uten tidsbegrensning under de samme forutsetninger som for merverdiavgiftsfritaket.</article><article class="legalP" id="ledd-16">Dette betyr at Finansdepartementets vedtak av 5. juni 1998 fortsatt er gyldig hva angår tollfritaket.</article></main></body></html>