<!DOCTYPE html><html lang="no"><head><title>Forskrift om objektsikkerhet</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-10-22-1362</dd><dt class="dokid">DokumentID</dt><dd class="dokid">LTI/forskrift/2010-10-22-1362</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 12 s 2089</dd><dt class="dateInForce">I kraft fra</dt><dd class="dateInForce">2011-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-03-20-10/§17</li></ul></dd><dt class="dateOfPublication">Kunngjort</dt><dd class="dateOfPublication">2010-10-26 14:00</dd><dt class="journalNumber">Journalnummer</dt><dd class="journalNumber">2010-0909</dd><dt class="titleShort">Korttittel</dt><dd class="titleShort">Forskrift om objektsikkerhet</dd><dt class="title">Tittel</dt><dd class="title">Forskrift om objektsikkerhet</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 22. oktober 2010 med hjemmel i lov 20. mars 1998 nr. 10 om forebyggende sikkerhetstjeneste (sikkerhetsloven) § 17 andre ledd. Fremmet av Forsvarsdepartementet.</dd><dt class="refid">RefID</dt><dd class="refid">forskrift/2010-10-22-1362</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om objektsikkerhet<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Formål og virkeområde</li><li>§ 1-2. Forkortelser og definisjoner</li><li>§ 1-3. Forholdet til sektorlovgivning og sektormyndigheter</li></ul></li><li>Kapittel 2. Utvelgelse og klassifisering av skjermingsverdige objekter<ul class="tocSubUl"><li>§ 2-1. Utpeking av skjermingsverdige objekter</li><li>§ 2-2. Klassifiseringen</li><li>§ 2-3. Omklassifisering</li><li>§ 2-4. Registrering og koordinering</li></ul></li><li>Kapittel 3. Beskyttelse av skjermingsverdige objekter<ul class="tocSubUl"><li>§ 3-1. Generelle krav til beskyttelsen</li><li>§ 3-2. Tiltak mot etterretningsaktivitet</li><li>§ 3-3. Tilrettelegging for beskyttelse av IKT-infrastruktur</li><li>§ 3-4. Tiltak mot elektromagnetisk puls og høyfrekvente mikrobølger</li><li>§ 3-5. Tilrettelegging for bruk av sikringsstyrker</li><li>§ 3-6. Sikkerhetsklarering og autorisasjon</li></ul></li><li>Kapittel 4. Administrative bestemmelser<ul class="tocSubUl"><li>§ 4-1. Iverksettelse av tiltak – kostnader og dispensasjon</li><li>§ 4-2. Internkontroll</li><li>§ 4-3. Tilsyn og påleggskompetanse</li><li>§ 4-4. Klage</li></ul></li><li>Kapittel 5. Sluttbestemmelser<ul class="tocSubUl"><li>§ 5-1. Ikrafttredelse</li><li>§ 5-2. Overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2010-10-22-1362" id="dokument"><h1>Forskrift om objektsikkerhet</h1><section class="section" data-name="kap1" id="kapittel-1" data-lovdata-URL="LTI/forskrift/2010-10-22-1362/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2010-10-22-1362/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål og virkeområde</span></h3><article class="legalP" id="kapittel-1-paragraf-1-ledd-1">Forskriften har samme formål og virkeområde som sikkerhetsloven.</article></article><article class="legalArticle" data-lovdata-URL="LTI/forskrift/2010-10-22-1362/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forkortelser og definisjoner</span></h3><article class="legalP" id="kapittel-1-paragraf-2-ledd-1">Nasjonal sikkerhetsmyndighet er i denne forskrift forkortet til NSM.</article><article class="legalP" id="kapittel-1-paragraf-2-ledd-2">Med virksomhet menes i denne forskrift den som eier eller på annen måte råder over objekt før det er tatt stilling til om objektet er skjermingsverdig.</article><article class="legalP" id="kapittel-1-paragraf-2-ledd-3">Med objekteier menes i denne forskrift virksomhet eller person som eier eller på annen måte råder over skjermingsverdig objekt.</article></article><article class="legalArticle" data-lovdata-URL="LTI/forskrift/2010-10-22-1362/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Forholdet til sektorlovgivning og sektormyndigheter</span></h3><article class="legalP" id="kapittel-1-paragraf-3-ledd-1">Der det finnes relevante og tilstrekkelige bestemmelser innenfor sektorlovgivningen, og det er etablert tilsynsorgan, går disse foran bestemmelsene i denne forskriften.</article><article class="legalP" id="kapittel-1-paragraf-3-ledd-2">Hvert enkelt departement som er gitt myndighet etter denne forskriften, kan delegere myndigheten videre til et tilsynsorgan for sektoren.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2010-10-22-1362/KAPITTEL_2"><h2>Kapittel 2. Utvelgelse og klassifisering av skjermingsverdige objekter</h2><article class="legalArticle" data-lovdata-URL="LTI/forskrift/2010-10-22-1362/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Utpeking av skjermingsverdige objekter</span></h3><article class="legalP" id="kapittel-2-paragraf-1-ledd-1">Hvert enkelt departement utpeker skjermingsverdige objekter innen sitt myndighetsområde.</article><article class="legalP" id="kapittel-2-paragraf-1-ledd-2">Virksomheten skal overfor vedkommende fagdepartement levere en dokumentert skadevurdering over hvilke objekter som kan være skjermingsverdige.</article><article class="legalP" id="kapittel-2-paragraf-1-ledd-3">Der det finnes tilsynsorgan for sektoren, kan disse foreslå skjermingsverdige objekter uavhengig av objekteiers forslag. NSM kan også foreslå skjermingsverdige objekter for departementene.</article><article class="legalP" id="kapittel-2-paragraf-1-ledd-4">Utvelgelsen skal ikke skje i større utstrekning enn nødvendig.</article><article class="legalP" id="kapittel-2-paragraf-1-ledd-5">Dersom et objekt er avhengig av andre objekter for å kunne fungere etter sin hensikt, skal dette meddeles virksomhet som rår over det understøttende objekt. I meddelelsen skal avhengighetsgrad og skadefølger beskrives slik at dette kan inngå i vurderingsgrunnlaget ved klassifisering av det understøttende objekt jf. § 2-2.</article><article class="legalP" id="kapittel-2-paragraf-1-ledd-6">Dersom et objekt foreslås som skjermingsverdig hos en virksomhet som ikke er underlagt sikkerhetsloven, skal det departement som har ansvar for vedkommende sektor ta initiativ til å bringe saken inn for Forsvarsdepartementet for å avgjøre om sikkerhetsloven skal gjøres gjeldende for den aktuelle virksomheten, jf. sikkerhetsloven § 2 tredje ledd.</article></article><article class="legalArticle" data-lovdata-URL="LTI/forskrift/2010-10-22-1362/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Klassifiseringen</span></h3><article class="legalP" id="kapittel-2-paragraf-2-ledd-1">Vedkommende departement skal fastsette klassifiseringsgrad for objekter innen sitt myndighetsområde.</article><article class="legalP" id="kapittel-2-paragraf-2-ledd-2">Klassifisering av skjermingsverdige objekter skal skje etter en vurdering slik det er beskrevet i sikkerhetsloven § 17a. Det skal også tas hensyn til følgende:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Det skal ikke brukes høyere klassifiseringsgrad enn nødvendig.</article></article></li><li data-li-identifier="b." data-name="b."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Bare skjermingsverdige deler av objektet skal omfattes av klassifiseringen, og objektet kan inndeles i forskjellige klassifiseringsgrader.</article></article></li></ul></article><article class="legalP" id="kapittel-2-paragraf-2-ledd-3">Ved klassifiseringen skal det tas hensyn til objektets betydning for andre objekter.</article></article><article class="legalArticle" data-lovdata-URL="LTI/forskrift/2010-10-22-1362/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Omklassifisering</span></h3><article class="legalP" id="kapittel-2-paragraf-3-ledd-1">Ved endring av forhold som er relevante for skadevurderingen av objektet i henhold til sikkerhetslovens § 17, skal vedkommende fagdepartement foreta en ny skadevurdering og eventuelt en omklassifisering. Det forutsettes at objekteier melder inn forhold som tilsier en ny slik skadevurdering.</article><article class="legalP" id="kapittel-2-paragraf-3-ledd-2">Omklassifisering kan foretas for å gi et objekt høyere (oppklassifisering) eller lavere (nedklassifisering) klassifiseringsgrad eller for å avklassifisere objektet. Omklassifisering kan gjelde hele objektet eller kun deler av det.</article><article class="legalP" id="kapittel-2-paragraf-3-ledd-3">Et avklassifisert objekt regnes ikke som skjermingsverdig objekt etter sikkerhetsloven.</article></article><article class="legalArticle" data-lovdata-URL="LTI/forskrift/2010-10-22-1362/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Registrering og koordinering</span></h3><article class="legalP" id="kapittel-2-paragraf-4-ledd-1">De enkelte departementer skal føre register over skjermingsverdige objekter og klassifiseringen av disse innen eget myndighetsområde.</article><article class="legalP" id="kapittel-2-paragraf-4-ledd-2">Alle skjermingsverdige objekter skal meldes til NSM med angivelse av klassifiseringsgrad. Ved omklassifisering etter § 2-3, skal endringer i tidligere foretatt klassifisering meldes til NSM.</article><article class="legalP" id="kapittel-2-paragraf-4-ledd-3">Opplysning om at et objekt er sikkerhetsklassifisert er ugradert. Opplysning om hvilken klassifiseringsgrad et skjermingsverdig objekt har, skal sikkerhetsgraderes minst BEGRENSET. En oversikt over samtlige eller større antall av skjermingsverdige objekter med angivelse av klassifisering, skal sikkerhetsgraderes minst KONFIDENSIELT.</article><article class="legalP" id="kapittel-2-paragraf-4-ledd-4">NSM skal i samarbeid med fagdepartementene ivareta nødvendig koordinering, slik at det blir tatt hensyn til tverrsektoriell avhengighet ved utvelgelse og klassifisering.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2010-10-22-1362/KAPITTEL_3"><h2>Kapittel 3. Beskyttelse av skjermingsverdige objekter</h2><article class="legalArticle" data-lovdata-URL="LTI/forskrift/2010-10-22-1362/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelle krav til beskyttelsen</span></h3><article class="legalP" id="kapittel-3-paragraf-1-ledd-1">Sikkerhetstiltakene som skal implementeres etter sikkerhetsloven § 17b skal planlegges, gjennomføres og vedlikeholdes som permanent grunnsikring for objektene. Objekteier skal også planlegge for og gjennomføre påbygging av grunnsikringen ved økt risiko, jf. forskrift om sikkerhetsadministrasjon § 3-4.</article><article class="legalP" id="kapittel-3-paragraf-1-ledd-2">Grunnsikringen skal oppfylle kravene innen den aktuelle klassifiseringsgrad, jf. sikkerhetsloven § 17b. Tiltakene skal bestå av en kombinasjon av barrierer, deteksjon, verifikasjon og reaksjon som er tilpasset det enkelte objekt.</article><article class="legalP" id="kapittel-3-paragraf-1-ledd-3">Barrierer skal forhindre eller redusere muligheten for at sikkerhetstruende hendelser kan inntreffe. Barrierene kan være av fysisk, elektronisk eller administrativ art.</article><article class="legalP" id="kapittel-3-paragraf-1-ledd-4">Deteksjonstiltak skal etableres for å avdekke hvorvidt etablerte barrierer brytes eller blir forsøkt brutt fra innsiden eller utsiden.</article><article class="legalP" id="kapittel-3-paragraf-1-ledd-5">Verifikasjonstiltak skal ta sikte på å etablere en situasjonsforståelse hvis en sikkerhetstruende hendelse inntreffer. Tiltakene skal ha som formål å kunne identifisere og avdekke aktører, identifisere skadeomfang og identifisere de midler som eventuelt er anvendt av en aktør.</article><article class="legalP" id="kapittel-3-paragraf-1-ledd-6">Reaksjonstiltak skal sikre opprettholdelse av objektets funksjonalitet ved en sikkerhetstruende hendelse, eller sikre forutsetninger for gjenopprettelse av funksjonalitet etter en slik hendelse. Aktuelle reaksjonstiltak skal være forberedt som en del av grunnsikringen.</article><article class="legalP" id="kapittel-3-paragraf-1-ledd-7">Dersom grunnsikring etter sikkerhetsloven § 17b ikke kan gjennomføres uten at dette kommer i konflikt med de informasjonssikkerhetstiltak som objekteier skal implementere etter sikkerhetslovens kapittel 4, skal det etableres tilpassede sikkerhetstiltak etter en risikovurdering hvor de ulike sikkerhetshensyn avveies. Dersom slike tilpassede sikkerhetstiltak fraviker bestemmelser gitt i eller i medhold av sikkerhetslovens kapittel 4, skal tiltakene forelegges NSM for godkjenning før de gjennomføres.</article><article class="legalP" id="kapittel-3-paragraf-1-ledd-8">Som grunnlag for fastsettelse av sikkerhetstiltak skal objekteier foreta risikovurdering og sikkerhetsrevisjon etter forskrift om sikkerhetsadministrasjon kapittel 4.</article></article><article class="legalArticle" data-lovdata-URL="LTI/forskrift/2010-10-22-1362/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Tiltak mot etterretningsaktivitet</span></h3><article class="legalP" id="kapittel-3-paragraf-2-ledd-1">Objekteier skal beskytte objektet mot informasjonsinnhenting som kan ha til hensikt å forberede sabotasje eller terrorhandling. Sikkerhetstiltakene skal ta sikte på i nødvendig grad å redusere muligheten for uønsket innhenting av opplysninger om funksjoner, betydning, kapasitet, sårbarhet og sikkerhetstiltak knyttet til objektet.</article><article class="legalP" id="kapittel-3-paragraf-2-ledd-2">Når informasjon om et skjermingsverdig objekt må beskyttes av sikkerhetsmessige grunner, skal den sikkerhetsgraderes etter sitt innhold, og beskyttes etter bestemmelsene gitt i og i medhold av sikkerhetslovens kapittel 4.</article></article><article class="legalArticle" data-lovdata-URL="LTI/forskrift/2010-10-22-1362/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Tilrettelegging for beskyttelse av IKT-infrastruktur</span></h3><article class="legalP" id="kapittel-3-paragraf-3-ledd-1">Dersom tilknytning til internett utgjør en sårbarhet for sikkerheten til et skjermingsverdig objekt, kan fagdepartementet i samråd med objekteier bestemme at det skal søkes NSM om tilknytning til et sentralt system for varsling av koordinerte angrep via internett. NSM kan gi nærmere retningslinjer om hvordan tilknytningen skal settes opp og forvaltes.</article></article><article class="legalArticle" data-lovdata-URL="LTI/forskrift/2010-10-22-1362/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Tiltak mot elektromagnetisk puls og høyfrekvente mikrobølger</span></h3><article class="legalP" id="kapittel-3-paragraf-4-ledd-1">Ved gjennomføring av risikovurdering og sikkerhetsrevisjon etter forskrift om informasjonssikkerhet kapittel 4, skal behovet for å beskytte elektroniske systemer mot elektromagnetisk puls (EMP) og høyfrekvente mikrobølger (HPM) vurderes.</article></article><article class="legalArticle" data-lovdata-URL="LTI/forskrift/2010-10-22-1362/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Tilrettelegging for bruk av sikringsstyrker</span></h3><article class="legalP" id="kapittel-3-paragraf-5-ledd-1">Objekteier, utvalgt i henhold til bestemmelsene i denne forskriften, plikter å legge til rette for at sikringsstyrker kan forberede, øve og gjennomføre tiltak på og ved objektet for å beskytte dette.</article></article><article class="legalArticle" data-lovdata-URL="LTI/forskrift/2010-10-22-1362/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Sikkerhetsklarering og autorisasjon</span></h3><article class="legalP" id="kapittel-3-paragraf-6-ledd-1">Vedkommende departement kan bestemme at enhver som skal gis permanent adgang til skjermingsverdig objekt klassifisert som KRITISK eller MEGET KRITISK skal være autorisert og sikkerhetsklarert før slik adgang gis. Sikkerhetsklarering skal ikke foretas der dette ikke anses som et egnet virkemiddel. Dersom objekteier mener det bør stilles krav til sikkerhetsklarering for person som skal ha permanent adgang til objektet, må dette nærmere begrunnes.</article><article class="legalP" id="kapittel-3-paragraf-6-ledd-2">Dersom det kreves sikkerhetsklarering, skal det for adgang til objekt eller del av objekt klassifisert KRITISK, kreves sikkerhetsklarering for KONFIDENSIELT eller høyere, og for objekter klassifisert MEGET KRITISK kreves sikkerhetsklarering for HEMMELIG eller høyere.</article><article class="legalP" id="kapittel-3-paragraf-6-ledd-3">Ved sikkerhetsklarering og autorisasjon gjelder bestemmelsene gitt i og i medhold av sikkerhetslovens kapittel 6. NSM skal informeres om hvilke skjermingsverdige objekter det kreves sikkerhetsklarering for.</article><article class="legalP" id="kapittel-3-paragraf-6-ledd-4">Besøkende som ledsages av autorisert representant behøver ikke sikkerhetsklareres.</article><article class="legalP" id="kapittel-3-paragraf-6-ledd-5">Før besøkende gis adgang til skjermingsverdig objekt eller del av objekt klassifisert som KRITISK eller MEGET KRITISK, skal det forsikres om at deres identitet er korrekt. Alle besøkende skal registreres, og registreringen skal oppbevares i minimum fem år. For representanter for annen stat, internasjonal organisasjon eller utenlandsk rettssubjekt skal det også forsikres om at disse faktisk representerer vedkommende stat, organisasjon eller utenlandske rettssubjekt.</article><article class="legalP" id="kapittel-3-paragraf-6-ledd-6">Det enkelte departement kan innen den sektor departementet forvalter fatte beslutning om nærmere sikkerhetsprosedyrer for godkjenning og gjennomføring av besøk fra representanter for fremmede stater, internasjonale organisasjoner og utenlandske rettssubjekter.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2010-10-22-1362/KAPITTEL_4"><h2>Kapittel 4. Administrative bestemmelser</h2><article class="legalArticle" data-lovdata-URL="LTI/forskrift/2010-10-22-1362/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Iverksettelse av tiltak – kostnader og dispensasjon</span></h3><article class="legalP" id="kapittel-4-paragraf-1-ledd-1">Objekteier skal dekke egne kostnader som følge av tiltak eller pålegg i eller i medhold av sikkerhetslovens kapittel 5 og denne forskrift.</article><article class="legalP" id="kapittel-4-paragraf-1-ledd-2">Objekteier kan i særlige tilfeller søke om dispensasjon fra sikkerhetstiltak der dette anses forsvarlig. Slik søknad avgjøres av vedkommende fagdepartement, om nødvendig etter konsultasjon med NSM.</article></article><article class="legalArticle" data-lovdata-URL="LTI/forskrift/2010-10-22-1362/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Internkontroll</span></h3><article class="legalP" id="kapittel-4-paragraf-2-ledd-1">Objekteier skal utføre internkontrolltiltak i samsvar med forskrift om sikkerhetsadministrasjon.</article></article><article class="legalArticle" data-lovdata-URL="LTI/forskrift/2010-10-22-1362/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Tilsyn og påleggskompetanse</span></h3><article class="legalP" id="kapittel-4-paragraf-3-ledd-1">NSM skal føre tilsyn med at utvelgelse og klassifisering av skjermingsverdige objekter skjer i henhold til sikkerhetsloven og denne forskrift, og eventuelt gi nødvendige pålegg i samsvar med sikkerhetslovens § 9 litra c.</article><article class="legalP" id="kapittel-4-paragraf-3-ledd-2">Der det finnes tilsynsorganer med ansvar for forebyggende sikkerhet i en sektor, skal dette tilsynsorganet føre tilsyn med at sikkerhetstiltakene hos objekteierne tilfredsstiller de funksjonelle kravene i sikkerhetsloven kapittel 5 og denne forskrift. NSM skal føre overordnet tilsyn som sikrer implementering av sektorovergripende harmoniserte sikkerhetstiltak i henhold til denne forskriften.</article></article><article class="legalArticle" data-lovdata-URL="LTI/forskrift/2010-10-22-1362/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Klage</span></h3><article class="legalP" id="kapittel-4-paragraf-4-ledd-1">Rettssubjekt underlagt sikkerhetsloven som ikke er forvaltningsorgan, jf. § 2 tredje ledd i loven, kan påklage vedtak etter denne forskrift der det enkelte departement er førsteinstans. Klageinstans er Kongen i statsråd.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2010-10-22-1362/KAPITTEL_5"><h2>Kapittel 5. Sluttbestemmelser</h2><article class="legalArticle" data-lovdata-URL="LTI/forskrift/2010-10-22-1362/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Denne forskriften trer i kraft 1. januar 2011.</article></article><article class="legalArticle" data-lovdata-URL="LTI/forskrift/2010-10-22-1362/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-2-ledd-1">Ved første gangs fastsettelse av sikkerhetsklassifisering, jf. kapittel 2, og vurdering av tiltak mot etterretningstrussel i forbindelse med klassifisering, jf. § 3-2 andre ledd, skal dette skje senest to år etter ikrafttredelsen av forskriften.</article><article class="legalP" id="kapittel-5-paragraf-2-ledd-2">Gjennomføring av sikkerhetstiltak i samsvar med kapittel 3 på bakgrunn av fastsatt sikkerhetsklassifisering og tilrettelegging for sikringsstyrker i samsvar med § 4-2, skal skje så raskt som mulig og senest tre år etter ikrafttredelsen. Gjennomføringen og tilretteleggingen kan etter søknad til NSM utsettes ytterligere med inntil ett år.</article><article class="legalP" id="kapittel-5-paragraf-2-ledd-3">Opprettelse av internkontrollsystem, jf. § 4-2, skal skje senest tre år etter ikrafttredelsen.</article></article></section></main></body></html>