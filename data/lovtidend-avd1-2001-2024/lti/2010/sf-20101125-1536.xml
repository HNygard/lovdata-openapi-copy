<!DOCTYPE html><html lang="no"><head><title>Stortingsvedtak om toll for budsjetterminen 2011 (kap. 5511 post 70 og 71)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-11-25-1536</dd><dt class="dokid">DokumentID</dt><dd class="dokid">LTI/forskrift/2010-11-25-1536</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 13 s 2324</dd><dt class="dateInForce">I kraft fra</dt><dd class="dateInForce">Budsjetterminen 2011</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li><li>lov/2007-12-21-119</li></ul></dd><dt class="dateOfPublication">Kunngjort</dt><dd class="dateOfPublication">2010-12-09 15:50</dd><dt class="journalNumber">Journalnummer</dt><dd class="journalNumber">2010-1067</dd><dt class="titleShort">Korttittel</dt><dd class="titleShort">Vedtak om tollavgifter, 2011</dd><dt class="title">Tittel</dt><dd class="title">Stortingsvedtak om toll for budsjetterminen 2011 (kap. 5511 post 70 og 71)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Kunngjøring fra Finansdepartementet av stortingsvedtak 25. november 2010 med hjemmel i Kongeriget Norges Grundlov 17. mai 1814 § 75 bokstav a og lov 21. desember 2007 nr. 119 om toll og vareførsel (tolloven).</dd><dt class="refid">RefID</dt><dd class="refid">forskrift/2010-11-25-1536</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Stortingsvedtak om toll for budsjetterminen 2011 (kap. 5511 post 70 og 71)<ul class="tocSubUl"><li>§ 1. Plikten til å svare toll</li><li>§ 2. Preferansetoll</li><li>§ 3. Nedsettelse av ordinære tollsatser</li><li>§ 4. Tollmessige handels- eller beskyttelsestiltak</li><li>§ 5. Nye eller endrede tariffoppdelinger</li><li>§ 6. Gjennomføring av revidert overenskomst om tollfri markedsadgang for farmasøytiske produkter</li><li>§ 7. Endring i GSP-ordningen for kjøtt av sau og lam fra Namibia, Botswana og Swaziland</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/2010-11-25-1536" id="dokument"><h1>Stortingsvedtak om toll for budsjetterminen 2011 (kap. 5511 post 70 og 71)</h1><article class="legalArticle" data-lovdata-URL="LTI/forskrift/2010-11-25-1536/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Plikten til å svare toll</span></h2><article class="legalP" id="paragraf-1-ledd-1">Fra 1. januar 2011 skal det svares toll ved innførsel av varer etter bestemmelsene i lov 21. desember 2007 nr. 119 om toll og vareførsel (tolloven) og etter de satser som følger av annet ledd.</article><article class="legalP" id="paragraf-1-ledd-2">De ordinære tollsatsene for 2010 skal fortsatt gjelde fra 1. januar 2011, men slik at toll på melkeprodukter under posisjonene 04.01.1000 skal svares med 443 pst., 04.01.2000 skal svares med 388 pst. og 04.01.3000 skal svares med 439 pst.</article></article><article class="legalArticle" data-lovdata-URL="LTI/forskrift/2010-11-25-1536/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Preferansetoll</span></h2><article class="legalP" id="paragraf-2-ledd-1">Vareførsel som er omfattet av handelsavtale inngått med fremmed stat eller gruppe av stater, skal innenfor rammen av slike avtaler innrømmes preferansetoll. Tilsvarende gjelder for vareførsel som er omfattet av bilateral eller unilateral erklæring i tilknytning til slik avtale og vareførsel som er omfattet av det generelle system for preferansetoll for utviklingsland (GSP). Preferansetollbehandling er betinget av at krav til opprinnelse mv., slik som fastsatt i opprinnelsesreglene til vedkommende handelsavtale eller preferansesystem, samt vilkår fastsatt i tolloven, er oppfylt.</article><article class="legalP" id="paragraf-2-ledd-2">Departementet gis fullmakt til å iverksette de tollreduksjoner og andre tollmessige forhold som følger av handelsavtale framforhandlet med annen stat.</article></article><article class="legalArticle" data-lovdata-URL="LTI/forskrift/2010-11-25-1536/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nedsettelse av ordinære tollsatser</span></h2><article class="legalP" id="paragraf-3-ledd-1">Departementet kan sette ned den fastsatte tollsats på enkelte vareslag, slik som bestemt i tolloven § 9-1 til § 9-5.</article></article><article class="legalArticle" data-lovdata-URL="LTI/forskrift/2010-11-25-1536/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tollmessige handels- eller beskyttelsestiltak</span></h2><article class="legalP" id="paragraf-4-ledd-1">Kongen kan, innenfor de rammer som følger av avtale med fremmed stat eller organisasjon, iverksette tollmessige handels- eller beskyttelsestiltak i form av økning av den ordinære tollsatsen på enkelte vareslag, dersom det foreligger slike omstendigheter som framgår av tolloven § 10-1 til § 10-7.</article></article><article class="legalArticle" data-lovdata-URL="LTI/forskrift/2010-11-25-1536/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nye eller endrede tariffoppdelinger</span></h2><article class="legalP" id="paragraf-5-ledd-1">Departementet gis fullmakt til å innarbeide nye tariffoppdelinger eller endre gjeldende oppdelinger, dersom endringene verken har nevneverdig betydning for statens inntekter eller har næringsmessige eller handelspolitiske konsekvenser.</article></article><article class="legalArticle" data-lovdata-URL="LTI/forskrift/2010-11-25-1536/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføring av revidert overenskomst om tollfri markedsadgang for farmasøytiske produkter</span></h2><article class="legalP" id="paragraf-6-ledd-1">Stortinget samtykker i å binde tollsatsene i henhold til den reviderte produktlisten til overenskomst mellom en gruppe WTO-medlemmer om tollfri markedsadgang for farmasøytiske produkter, som inntatt i utrykt vedlegg.</article></article><article class="legalArticle" data-lovdata-URL="LTI/forskrift/2010-11-25-1536/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endring i GSP-ordningen for kjøtt av sau og lam fra Namibia, Botswana og Swaziland</span></h2><article class="legalP" id="paragraf-7-ledd-1">Departementet gis fullmakt til å innføre begrensninger i GSP-ordningen dersom importen av sauekjøtt og lammekjøtt under posisjonene 02.04.1000, 02.04.2100, 02.04.2200, 02.04.2300, 02.04.3000, 02.04.4100, 02.04.4200, 02.04.4300, 02.10.9902 og 16.02.9000 fra Namibia, Botswana og Swaziland overstiger 400 tonn.</article></article><section class="section" id="kapittel-1" data-lovdata-URL="LTI/forskrift/2010-11-25-1536/KAPITTEL_1"><h2>Vedlegg</h2><article class="legalP" id="kapittel-1-ledd-1">For å lese vedlegget i pdf se her: (pdf)</article></section></main></body></html>