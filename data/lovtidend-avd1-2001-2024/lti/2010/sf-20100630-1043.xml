<!DOCTYPE html><html lang="no"><head><title>Forskrift om oppfølging og erstatning for personell som tjenestegjør eller har tjenestegjort i internasjonale operasjoner</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-06-30-1043</dd><dt class="dokid">DokumentID</dt><dd class="dokid">LTI/forskrift/2010-06-30-1043</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 9 s 1543</dd><dt class="dateInForce">I kraft fra</dt><dd class="dateInForce">2010-06-30</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2004-07-02-59/§12a</li><li>lov/2004-07-02-59/§12b</li></ul></dd><dt class="dateOfPublication">Kunngjort</dt><dd class="dateOfPublication">2010-07-06 15:00</dd><dt class="journalNumber">Journalnummer</dt><dd class="journalNumber">2010-0688</dd><dt class="titleShort">Korttittel</dt><dd class="titleShort">Forskrift om erstatning, internasjonale operasjoner</dd><dt class="title">Tittel</dt><dd class="title">Forskrift om oppfølging og erstatning for personell som tjenestegjør eller har tjenestegjort i internasjonale operasjoner</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Forsvarsdepartementet 30. juni 2010 med hjemmel i lov 2. juli 2004 nr. 59 om personell i Forsvaret § 12a og § 12b.</dd><dt class="refid">RefID</dt><dd class="refid">forskrift/2010-06-30-1043</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om oppfølging og erstatning for personell som tjenestegjør eller har tjenestegjort i internasjonale operasjoner<ul class="tocSubUl"><li>§ 1. Forskriftens virkeområde</li><li>§ 2. Formål</li><li>§ 3. Innhold og omfang av rett til ett års psykologisk og psykiatrisk oppfølging fra Forsvaret</li><li>§ 4. Innhold og omfang av rett til annen oppfølging fra Forsvaret</li><li>§ 5. Forsvarets aktivitetsplikt</li><li>§ 6. Erstatningsnivå</li><li>§ 7. Terminvise ytelser</li><li>§ 8. Saksbehandlingsregler</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-06-30-1043" id="dokument"><h1>Forskrift om oppfølging og erstatning for personell som tjenestegjør eller har tjenestegjort i internasjonale operasjoner</h1><article class="legalArticle" data-lovdata-URL="LTI/forskrift/2010-06-30-1043/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" id="paragraf-1-ledd-1">Forskriften gjelder for tilsatt og tidligere tilsatt militært personell i Forsvarsdepartementet med underliggende etater. Den gjelder tilsatt og tidligere tilsatt sivilt personell i Forsvarsdepartementet med underliggende etater, som tilhører bestemte kategorier fastsatt av Forsvarsdepartementet.</article></article><article class="legalArticle" data-lovdata-URL="LTI/forskrift/2010-06-30-1043/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Etter endt tjeneste har Forsvaret et ansvar for oppfølging av personell som har tjenestegjort i internasjonale operasjoner. Sentralt for dette oppfølgingsansvaret er at Forsvaret gjennom sitt spesialiserte fagmiljø har mulighet til å møte personellet på en mer tilpasset måte enn det sivile helsevesenet.</article><article class="legalP" id="paragraf-2-ledd-2">Personellets rett til helsemessig oppfølging fra Forsvaret, begrenser ikke retten til ordinær helsehjelp fra det sivile helsevesenet.</article><article class="legalP" id="paragraf-2-ledd-3">Forsvarets oppfølgingsansvar kommer i tillegg til Forsvarets ansvar etter forskrift 10. desember 2004 nr. 1643 om tjenestegjøring i internasjonale operasjoner § 31 «om medisinsk oppfølging etter hjemkomst til Norge».</article></article><article class="legalArticle" data-lovdata-URL="LTI/forskrift/2010-06-30-1043/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innhold og omfang av rett til ett års psykologisk og psykiatrisk oppfølging fra Forsvaret</span></h2><article class="legalP" id="paragraf-3-ledd-1">Forsvaret har plikt til å tilby psykologisk og psykiatrisk oppfølging i ett år etter endt tjeneste. Personellet har i denne perioden rett til nødvendig psykologisk og psykiatrisk helsehjelp fra Forsvaret.</article><article class="legalP" id="paragraf-3-ledd-2">Helsetjenester som ytes fra Forsvaret etter lov 2. juli 2004 nr. 59 om personell i Forsvaret § 12a, skal være faglig forsvarlige. Med psykiatrisk og psykologisk oppfølging menes at Forsvaret, innen rimelig tid skal foreta en helsemessig vurdering, utredning og oppfølging. Det skal fastsettes en frist for når faglig forsvarlighet krever at en som oppebærer en slik rett senest skal få nødvendig helsehjelp.</article><article class="legalP" id="paragraf-3-ledd-3">Retten gjelder bare dersom personellet kan ha forventet nytte av helsehjelpen, og kostnadene står i rimelig forhold til tiltakets effekt.</article><article class="legalP" id="paragraf-3-ledd-4">Oppfølging skal, så langt det er hensiktsmessig, gjennomføres i nærheten av vedkommendes bosted.</article><article class="legalP" id="paragraf-3-ledd-5">Rett til psykologisk og psykiatrisk oppfølging gjelder tilsvarende for personellets nærmeste pårørende i den grad dette er hensiktsmessig.</article><article class="legalP" id="paragraf-3-ledd-6">Personell og nærmeste pårørende som tar kontakt med Forsvaret etter ettårsfristen vil få hjelp til å komme i kontakt med adekvate helsetilbud, enten hos Forsvaret eller i det sivile helsevesenet.</article><article class="legalP" id="paragraf-3-ledd-7">Forsvaret skal bidra til å sikre at overgangen til det sivile helsevesenet skjer på en for personellet betryggende måte.</article></article><article class="legalArticle" data-lovdata-URL="LTI/forskrift/2010-06-30-1043/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innhold og omfang av rett til annen oppfølging fra Forsvaret</span></h2><article class="legalP" id="paragraf-4-ledd-1">Forsvaret har plikt til å tilby annen oppfølging i ett år etter endt tjeneste i den grad det er rimelig ut fra personellets helsetilstand og økonomiske stilling, tjenesteforholdets varighet og forholdene ellers.</article><article class="legalP" id="paragraf-4-ledd-2">Forsvarets plikt til å tilby slik oppfølging skal være knyttet til medisinsk eller annen oppfølging som er nødvendig som følge av at personellet har tjenestegjort i en internasjonal operasjon.</article><article class="legalP" id="paragraf-4-ledd-3">Forsvaret skal ha et fast kontaktpunkt for personell som ikke er i tjeneste.</article><article class="legalP" id="paragraf-4-ledd-4">Forsvaret skal gi råd og veiledning til personell som ikke er i tjeneste om rettigheter og hjelp som ytes til veteranene i og utenfor Forsvaret.</article><article class="legalP" id="paragraf-4-ledd-5">Forsvaret skal tilrettelegge for fellesaktiviteter for personell som ikke er i tjeneste.</article><article class="legalP" id="paragraf-4-ledd-6">Rett til annen oppfølging fra Forsvaret kommer i tillegg til retten til oppfølging i det sivile helsevesenet.</article></article><article class="legalArticle" data-lovdata-URL="LTI/forskrift/2010-06-30-1043/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forsvarets aktivitetsplikt</span></h2><article class="legalP" id="paragraf-5-ledd-1">Forsvaret skal før, under og etter tjenestegjøring i internasjonale operasjoner orientere om Forsvarets veilednings- og oppfølgingsansvar. Forsvaret skal videre, innen seks måneder etter at personellet har avsluttet sin tjeneste i en internasjonal operasjon, gi en skriftlig orientering om Forsvarets veilednings- og oppfølgingsansvar, samt praktisk informasjon om kontaktpunkter for oppfølging og veiledning. Der det foreligger et særskilt behov iverksettes tilbud om psykologisk og psykiatrisk oppfølging, og annen oppfølging etter § 4 og § 5.</article></article><article class="legalArticle" data-lovdata-URL="LTI/forskrift/2010-06-30-1043/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Erstatningsnivå</span></h2><article class="legalP" id="paragraf-6-ledd-1">Erstatningen skal være på samme nivå som de til enhver tid gjeldende regler som gjelder for personell som tjenestegjør i internasjonale operasjoner. Reglene på skadetidspunktet legges til grunn ved utmålingen.</article></article><article class="legalArticle" data-lovdata-URL="LTI/forskrift/2010-06-30-1043/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Terminvise ytelser</span></h2><article class="legalP" id="paragraf-7-ledd-1">Erstatning skal som hovedregel gis som en engangsytelse. Dersom det samlede beløpet utgjør mer enn 9 ganger folketrygdens grunnbeløp, kan skadelidte velge å få engangsytelsen helt eller delvis utbetalt terminvis.</article><article class="legalP" id="paragraf-7-ledd-2">De terminvise ytelser utbetales månedlig frem til pensjonsalder og er å regne som avdrag på det totale erstatningsbeløpet.</article><article class="legalP" id="paragraf-7-ledd-3">Retten til å få utbetalt erstatning i terminvise ytelser tilkommer også skadelidte som utleder sin rett fra en annen.</article><article class="legalP" id="paragraf-7-ledd-4">Ved utbetaling av erstatning til etterlatte omgjøres de terminvise ytelser til en engangsutbetaling.</article><article class="legalP" id="paragraf-7-ledd-5">Statens pensjonskasse skal informere generelt om konsekvensene ved valget mellom engangsutbetaling og terminvise ytelser ved utmåling av erstatning.</article></article><article class="legalArticle" data-lovdata-URL="LTI/forskrift/2010-06-30-1043/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Saksbehandlingsregler</span></h2><article class="legalP" id="paragraf-8-ledd-1">Krav om erstatning etter lov 2. juli 2004 nr. 59 om personell i Forsvaret § 12b skal rettes til Statens pensjonskasse.</article></article><article class="legalArticle" data-lovdata-URL="LTI/forskrift/2010-06-30-1043/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft straks.</article></article></main></body></html>