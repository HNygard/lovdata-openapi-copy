<!DOCTYPE html><html lang="no"><head><title>Forskrift om bachelorgrad i sykepleie ved Lovisenberg diakonale høgskole AS (LDH)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-09-14-1422</dd><dt class="dokid">DokumentID</dt><dd class="dokid">LTI/forskrift/2010-09-14-1422</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 12 s 2074</dd><dt class="dateInForce">I kraft fra</dt><dd class="dateInForce">2010-09-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-2</li><li>lov/2005-04-01-15/§3-3</li><li>lov/2005-04-01-15/§3-4</li><li>lov/2005-04-01-15/§3-5</li><li>lov/2005-04-01-15/§3-11</li></ul></dd><dt class="dateOfPublication">Kunngjort</dt><dd class="dateOfPublication">2010-11-16 14:15</dd><dt class="journalNumber">Journalnummer</dt><dd class="journalNumber">2010-0961</dd><dt class="titleShort">Korttittel</dt><dd class="titleShort">Forskrift om bachelorgrad i sykepleie ved LDH</dd><dt class="title">Tittel</dt><dd class="title">Forskrift om bachelorgrad i sykepleie ved Lovisenberg diakonale høgskole AS (LDH)</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Lovisenberg diakonale høgskole AS 14. september 2010 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-2 første ledd, § 3-3 tredje ledd, § 3-4 første ledd, § 3-5 og § 3-11.</dd><dt class="refid">RefID</dt><dd class="refid">forskrift/2010-09-14-1422</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bachelorgrad i sykepleie ved Lovisenberg diakonale høgskole AS (LDH)<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav til bachelorgradens innhold og omfang</li><li>§ 4. Studierett</li><li>§ 5. Krav til selvstendig arbeid</li><li>§ 6. Fritak for eksamen eller prøve</li><li>§ 7. Reduksjon i studiepoeng</li><li>§ 8. Vitnemål og vitnemålstillegg</li><li>§ 9. Utfyllende bestemmelser</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2010-09-14-1422" id="dokument"><h1>Forskrift om bachelorgrad i sykepleie ved Lovisenberg diakonale høgskole AS (LDH)</h1><article class="legalArticle" data-lovdata-URL="LTI/forskrift/2010-09-14-1422/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften omhandler krav til bachelorgraden i sykepleie ved LDH. Bachelorgraden er forutsatt å ha en normert studietid på tre år (180 studiepoeng).</article></article><article class="legalArticle" data-lovdata-URL="LTI/forskrift/2010-09-14-1422/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true"><i>Rammeplan:</i> En plan for et studium der departementet har fastsatt nasjonale rammer for mål, innhold og vurderinger i studiet.</article> <article class="defaultP" margin-top="true"><i>Fagplan:</i> Institusjonens konkretisering av mål, innhold, organisering og vurdering i studier regulert av rammeplanen.</article> <article class="defaultP" margin-top="true"><i>Studieprogram:</i> Ett- eller flerårig studieløp med ett definert innhold i henhold til fag- eller studieplan, som fører fram til en avsluttet eksamen eller grad.</article> <article class="defaultP" margin-top="true"><i>Fag:</i> Samling av beslektede emner som er samlet under en fagbetegnelse.</article> <article class="defaultP" margin-top="true"><i>Kurs:</i> Den minste studiepoenggivende enhet som kan inngå i et hovedemne.</article> <article class="defaultP" margin-top="true"><i>Hovedemne:</i> Kombinasjon av emner fra ett eller flere fag/fagområder som gjennom fag- eller studieplan er definert å utgjøre en samlet enhet.</article> <article class="defaultP" margin-top="true"><i>Studiepoeng</i>: Mål på omfanget av et studium der et fullt studieår er normert til 60 studiepoeng.</article></article><article class="legalArticle" data-lovdata-URL="LTI/forskrift/2010-09-14-1422/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til bachelorgradens innhold og omfang</span></h2><article class="legalP" id="paragraf-3-ledd-1">Graden bachelor oppnås på grunnlag av eksamen i fag, kurs, hovedemner eller studieprogram av minimum 180 studiepoengs omfang.</article><article class="legalP" id="paragraf-3-ledd-2">Grunnlaget for graden omfatter treårig studium (180 studiepoeng) som i henhold til nasjonal fastsatt rammeplan gir bachelorgrad.</article><article class="legalP" id="paragraf-3-ledd-3">Fagplanen skal fastsette:<ul class="defaultList"><li data-li-identifier="-" data-name="-"><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">Studieprogrammets læringsutbytte, mål, varighet, omfang og nivå</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">Studiets innhold, oppbygning og organisering</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">Eventuelle særlige vilkår for å avlegge eksamen, som godkjent deltakelse i øvingsavdeling, obligatoriske skriftlige arbeider m.m.</article></article></li><li data-li-identifier="-" data-name="-"><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">Eksamensordning, prøve og vurderingsform.</article></article></li></ul></article></article><article class="legalArticle" data-lovdata-URL="LTI/forskrift/2010-09-14-1422/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Studierett</span></h2><article class="legalP" id="paragraf-4-ledd-1">En student har studierett til det studium vedkommende er tatt opp til. Studieretten tildeles etter høgskolens tilbud og studentens aksept av studieplass.</article></article><article class="legalArticle" data-lovdata-URL="LTI/forskrift/2010-09-14-1422/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til selvstendig arbeid</span></h2><article class="legalP" id="paragraf-5-ledd-1">Det skal inngå en fordypningsoppgave av et omfang på minimum 12 studiepoeng.</article></article><article class="legalArticle" data-lovdata-URL="LTI/forskrift/2010-09-14-1422/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fritak for eksamen eller prøve</span></h2><article class="legalP" id="paragraf-6-ledd-1">Det kan gis fritak for eksamen eller prøve som inngår i grunnlaget for bachelorgraden dersom tilsvarende krav er oppfylt gjennom tidligere avlagt eksamen eller prøve ved LDH, andre utdanningsinstitusjoner under lov om universiteter og høgskoler eller utdanning fra annen norsk eller utenlandsk utdanningsinstitusjon som ikke faller inn under lov om universiteter og høyskoler, men som vurderes som faglig jevngod med utdanning som tilbys ved LDH.</article><article class="legalP" id="paragraf-6-ledd-2">Søknad om fritak for eksamen eller prøve blir ikke behandlet før studenten er tatt opp som student ved LDH.</article></article><article class="legalArticle" data-lovdata-URL="LTI/forskrift/2010-09-14-1422/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Reduksjon i studiepoeng</span></h2><article class="legalP" id="paragraf-7-ledd-1">Overlapping i faginnhold mellom fag/emner/emnegrupper/studieprogram som inngår i grunnlaget for bachelorgraden kan ikke utgjøre mer enn 10 studiepoeng totalt. Overlapping ut over 10 studiepoeng må kompenseres.</article></article><article class="legalArticle" data-lovdata-URL="LTI/forskrift/2010-09-14-1422/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vitnemål og vitnemålstillegg</span></h2><article class="legalP" id="paragraf-8-ledd-1">For oppnådd bachelorgrad angis gradens faglige innhold på vitnemålet som bachelor i sykepleie.</article><article class="legalP" id="paragraf-8-ledd-2">Bachelorvitnemålet skrives ut på norsk. Et eget vitnemålstillegg (Diploma Supplement) gir en nærmere beskrivelse på engelsk av kandidatens utdanning og av det norske høgre utdanningssystemet.</article><article class="legalP" id="paragraf-8-ledd-3">For å kunne tildeles en bachelorgrad med vitnemål fra LDH må eksamen i fag/emner/emnegrupper/studieprogram av et samlet omfang på minimum 60 studiepoeng være avlagt ved institusjonen.</article></article><article class="legalArticle" data-lovdata-URL="LTI/forskrift/2010-09-14-1422/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" id="paragraf-9-ledd-1">Høgskolestyret for LDH kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2010-09-14-1422/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Forskriften trer i kraft straks og erstatter reglement om krav til bachelorgraden i sykepleie ved LDH fastsatt 10. desember 2002.</article></article></main></body></html>