<!DOCTYPE html><html lang="no"><head><title>Forskrift om endring i forskrift om kringkasting</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-04-23-582</dd><dt class="dokid">DokumentID</dt><dd class="dokid">LTI/forskrift/2010-04-23-582</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 5 s 890</dd><dt class="dateInForce">I kraft fra</dt><dd class="dateInForce">2010-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-02-28-153</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-127/§6-1a</li></ul></dd><dt class="dateOfPublication">Kunngjort</dt><dd class="dateOfPublication">2010-04-23 14:45</dd><dt class="journalNumber">Journalnummer</dt><dd class="journalNumber">2010-0366</dd><dt class="titleShort">Korttittel</dt><dd class="titleShort">Endr. i forskrift om kringkasting</dd><dt class="title">Tittel</dt><dd class="title">Forskrift om endring i forskrift om kringkasting</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt ved kgl.res. 23. april 2010 med hjemmel i lov 4. desember 1992 nr. 127 om kringkasting § 6-1a. Fremmet av Kulturdepartementet.</dd><dt class="refid">RefID</dt><dd class="refid">forskrift/2010-04-23-582</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om kringkasting<ul class="tocSubUl"><li>I<ul class="tocSubUl"><li>§ 6-1. Tjenester som må godkjennes</li><li>§ 6-2. Vurderingsmomenter</li><li>§ 6-3. Saksbehandling</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-04-23-582" id="dokument"><h1>Forskrift om endring i forskrift om kringkasting</h1><section class="section" data-name="kapI" id="kapittel-1" data-lovdata-URL="LTI/forskrift/2010-04-23-582/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 28. februar 1997 nr. 153 om kringkasting gjøres følgende endring:</article> <article class="defaultP" margin-top="true">Nytt kapittel 6 skal lyde:</article><span class="futuretitle" id="kapittel-1-foreslåttittel-1">Kapittel 6. Forhåndsgodkjenning av nye tjenester i Norsk rikskringkasting AS' allmennkringkastingsoppdrag</span><article class="futureLegalArticle" data-name="§6-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 6-1</span>. <span class="legalArticleTitle">Tjenester som må godkjennes</span></span><article class="legalP" id="kapittel-1-foreslåttparagraf-1-ledd-1">Kongen i statsråd avgjør om det skal gis tillatelse til å innlemme nye tjenester i NRKs allmennkringkastingsoppdrag. Dette omfatter tjenester som vil utgjøre en vesentlig endring av det eksisterende allmennkringkastingstilbudet.</article><article class="legalP" id="kapittel-1-foreslåttparagraf-1-ledd-2">Ved vurdering av om en tjeneste må forhåndsgodkjennes skal det blant annet legges vekt på om den nye tjenesten skiller seg vesentlig fra andre tjenester som allerede tilbys innenfor allmennkringkastingstilbudet, hvilken effekt tjenesten vil ha på markedet som sådan og kostnadene forbundet med å tilby tjenesten.</article><article class="legalP" id="kapittel-1-foreslåttparagraf-1-ledd-3">Oppstart av midlertidige tjenester for å imøtekomme informasjonsbehovet i forbindelse med uforutsette endringer i nyhetsbildet på grunn av nødssituasjoner eller andre tilsvarende omstendigheter, behøver ikke forhåndsgodkjenning. Tilsvarende gjelder for midlertidige tjenester av innovativ karakter. En tjeneste som er planlagt å vare mer enn fire måneder vil ikke være å betrakte som midlertidig.</article><article class="legalP" id="kapittel-1-foreslåttparagraf-1-ledd-4">I tvilstilfeller avgjør Medietilsynet om en ny tjeneste krever forhåndsgodkjennelse.</article></article><article class="futureLegalArticle" data-name="§6-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 6-2</span>. <span class="legalArticleTitle">Vurderingsmomenter</span></span><article class="legalP" id="kapittel-1-foreslåttparagraf-2-ledd-1">Kun tjenester som oppfyller demokratiske, sosiale og kulturelle behov i samfunnet kan godkjennes.</article><article class="legalP" id="kapittel-1-foreslåttparagraf-2-ledd-2">Ved vurderingen av hvorvidt en tjeneste kan innlemmes i allmennkringkastingsoppdraget skal det legges vekt på om tjenesten vil utgjøre en oppfyllelse av allmennkringkastingsoppdraget slik dette er nedfelt i Norsk rikskringkastings vedtekter og hvorvidt tjenesten vil tilføre en merverdi ut over det som allerede tilbys i markedet. Dette må avveies imot de potensielle konkurransebegrensende virkningene av at tjenesten tilbys.</article></article><article class="futureLegalArticle" data-name="§6-3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 6-3</span>. <span class="legalArticleTitle">Saksbehandling</span></span><article class="legalP" id="kapittel-1-foreslåttparagraf-3-ledd-1">Begrunnet søknad om forhåndsgodkjenning sendes Medietilsynet. Medietilsynet skal innen to uker ta stilling til om kriteriene i § 6-1 er oppfylt.</article><article class="legalP" id="kapittel-1-foreslåttparagraf-3-ledd-2">Må tjenesten forhåndsgodkjennes skal Medietilsynet senest 12 uker etter å ha mottatt søknad fra Norsk rikskringkasting avgi en rådgivende uttalelse til departementet.</article><article class="legalP" id="kapittel-1-foreslåttparagraf-3-ledd-3">Medietilsynet skal forelegge alle søknader fra NRK som krever forhåndsgodkjenning for Konkurransetilsynet. Konkurransetilsynet skal normalt ha en frist på 8 uker etter foreleggelse til å avgi uttalelse.</article><article class="legalP" id="kapittel-1-foreslåttparagraf-3-ledd-4">Medietilsynet skal på egnet måte gjøre NRKs søknad om å innlemme en ny tjeneste i allmennkringkastingsoppdraget kjent for allmennheten. Medietilsynet skal før en rådgivende uttalelse avgis åpne for kommentarer fra andre interessenter. Disse skal gis en frist på minimum 3 uker til å uttale seg.</article><article class="legalP" id="kapittel-1-foreslåttparagraf-3-ledd-5">Medietilsynet kan forlenge saksbehandlingsfristene dersom NRK aksepterer det, eller med maksimalt fire uker dersom særlige hensyn tilsier dette.</article><article class="legalP" id="kapittel-1-foreslåttparagraf-3-ledd-6">Dersom tjenesten kan innlemmes i allmennkringkastingsoppdraget skal avgjørelsen tilkjennegi tjenestens formål og virkeområde. Kongen kan fastsette nærmere vilkår for en godkjenning.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-04-23-582/KAPITTEL_2"><h2 data-text-align="center">II</h2><article class="centeredP" data-text-align="center"><i>Ikraftsetting</i></article><article class="legalP" id="kapittel-2-ledd-1">Endringen gjelder fra 1. mai 2010.</article></section></main></body></html>