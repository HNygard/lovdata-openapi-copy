<!DOCTYPE html><html lang="no"><head><title>Lov om endringer i folketrygdloven mv. (pensjonsreformen – tilpasninger i reglene for alderspensjon til mottakere av dagens uførepensjon)</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2010-06-04-17</dd><dt class="dokid">DokumentID</dt><dd class="dokid">LTI/lov/2010-06-04-17</dd><dt class="ministry">Departement</dt><dd class="ministry"><ul><li>Arbeidsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 7 s 1159</dd><dt class="dateInForce">I kraft fra</dt><dd class="dateInForce">2010-06-04, 2011-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1997-02-28-19</li><li>lov/2009-06-05-32</li><li>lov/2009-12-11-112</li></ul></dd><dt class="dateOfPublication">Kunngjort</dt><dd class="dateOfPublication">2010-06-04 14:15</dd><dt class="journalNumber">Journalnummer</dt><dd class="journalNumber">2010-0482</dd><dt class="titleShort">Korttittel</dt><dd class="titleShort">Endringslov til folketrygdloven mv.</dd><dt class="title">Tittel</dt><dd class="title">Lov om endringer i folketrygdloven mv. (pensjonsreformen – tilpasninger i reglene for alderspensjon til mottakere av dagens uførepensjon)</dd><dt class="miscInformation">Annet om dokumentet</dt><dd class="miscInformation">Prop.82 L (2009–2010), Innst.251 L (2009–2010), Lovvedtak 52 (2009–2010). Stortingets første og andre gangs behandling hhv. 27. mai og 1. juni 2010. Fremmet av Arbeidsdepartementet.</dd><dt class="refid">RefID</dt><dd class="refid">lov/2010-06-04-17</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i folketrygdloven mv. (pensjonsreformen – tilpasninger i reglene for alderspensjon til mottakere av dagens uførepensjon)<ul class="tocSubUl"><li>I<ul class="tocSubUl"><li>§ 20-7 a. Pensjonsopptjening for uførepensjonister</li></ul></li><li>II<ul class="tocSubUl"><li>§ 19-20. Alderspensjon ved yrkesskade</li></ul></li><li>III</li><li>IV</li></ul></li></ul></dd></dl></header><main class="documentBody" data-lovdata-URL="LTI/lov/2010-06-04-17" id="dokument"><h1>Lov om endringer i folketrygdloven mv. (pensjonsreformen – tilpasninger i reglene for alderspensjon til mottakere av dagens uførepensjon)</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov 28. februar 1997 nr. 19 om folketrygd (folketrygdloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov 5. juni 2009 nr. 32 om endringer i folketrygdloven (ny alderspensjon).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov 11. desember 2009 nr. 112 om endringer i folketrygdloven mv. (tilpasninger i folketrygdens regelverk som følge av pensjonsreformen).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2010-06-04-17/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 3-30 tredje ledd første punktum skal lyde:</article><article class="legalP" id="kapittel-1-ledd-2">Den som ved fylte 67 år mottok uførepensjon på grunn av yrkesskade, får alderspensjonen beregnet etter særbestemmelsene i første ledd og deretter utmålt etter reglene i kapittel 19.</article> <article class="defaultP" margin-top="true">§ 20-4 første ledd bokstav d og e og andre ledd skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">antatt inntekt ved mottak av uførepensjon (§ 20-7 a)</article></article></li><li data-li-identifier="e)" data-name="e)"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">omsorgsarbeid (§ 20-8).</article></article></li></ul></article><article class="legalP" id="kapittel-1-ledd-3">Summen av årlig pensjonsopptjening etter første ledd bokstavene a til d kan ikke overstige 18,1 prosent av et beløp tilsvarende 7,1 ganger grunnbeløpet.</article> <article class="defaultP" margin-top="true">Ny § 20-7 a skal lyde:</article><article class="futureLegalArticle" data-name="§20-7a" id="kapittel-1-foreslåttparagraf-1"><span class="futureLegalArticleHeader">§ 20-7 a. <span class="legalArticleTitle">Pensjonsopptjening for uførepensjonister</span></span><article class="legalP" id="kapittel-1-foreslåttparagraf-1-ledd-1">Et medlem som mottar uførepensjon med tilleggspensjon beregnet på grunnlag av framtidige pensjonspoeng (§§ 3-17, 3-18 og 3-21), får for hvert kalenderår han eller hun har mottatt slik pensjon en pensjonsopptjening på grunnlag av en antatt inntekt. Se også femte ledd.</article><article class="legalP" id="kapittel-1-foreslåttparagraf-1-ledd-2">Antatt inntekt skal tilsvare den pensjonsgivende inntekten som etter § 3-13 ville gitt et opptjent pensjonspoeng lik det framtidige pensjonspoenget etter §§ 3-17, 3-18 og 3-21 for kalenderåret. Det regnes bare med inntekt opp til 7,1 ganger grunnbeløpet. Ved mottak av gradert uførepensjon skal inntekten reduseres forholdsmessig. Årlig pensjonsopptjening tilsvarer 18,1 prosent av antatt inntekt. Dersom medregning av framtidige pensjonspoeng er redusert etter § 3-18 første ledd andre punktum, gis det pensjonsopptjening etter paragrafen her til og med det siste året vedkommende har fått framtidige pensjonspoeng for.</article><article class="legalP" id="kapittel-1-foreslåttparagraf-1-ledd-3">For år da et medlem har mottatt hel uførepensjon, kan han eller hun få medregnet opptjening etter §§ 20-5, 20-6 og 20-7 med 18,1 prosent av et halvt grunnbeløp. Det kan likevel bare medregnes en så stor del at summen av slik opptjening og opptjening etter første ledd ikke overstiger 18,1 prosent av et beløp tilsvarende fem ganger grunnbeløpet.</article><article class="legalP" id="kapittel-1-foreslåttparagraf-1-ledd-4">For år da et medlem har mottatt gradert uførepensjon, kan han eller hun få medregnet opptjening etter §§ 20-5, 20-6 og 20-7. Summen av slik opptjening og opptjening etter første ledd skal ikke overstige 18,1 prosent av antatt inntekt uten reduksjon for uføregrad. Samlet opptjening kan likevel utgjøre opp til 18,1 prosent av et beløp tilsvarende fem ganger grunnbeløpet.</article><article class="legalP" id="kapittel-1-foreslåttparagraf-1-ledd-5">For det året inntektsevnen/arbeidsevnen ble nedsatt og fram til og med det året uførepensjon blir utbetalt gis det pensjonsopptjening tilsvarende det høyeste av 18,1 prosent av antatt inntekt uten reduksjon for uføregrad og pensjonsopptjening etter §§ 20-5, 20-6 og 20-7.</article><article class="legalP" id="kapittel-1-foreslåttparagraf-1-ledd-6">Departementet gir forskrifter om beregning av pensjonsopptjening når uførepensjonen er beregnet etter § 3-30.</article></article> <article class="defaultP" margin-top="true">§ 20-8 tredje ledd skal lyde:</article><article class="legalP" id="kapittel-1-ledd-4">Beløpet som opptjenes etter første ledd, reduseres med pensjonsopptjening for det enkelte år etter §§ 20-5, 20-6, 20-7 og 20-7 a.</article> <article class="defaultP" margin-top="true">§ 20-18 tiende ledd skal lyde:</article><article class="legalP" id="kapittel-1-ledd-5">Departementet gir forskrifter med nærmere regler om framgangsmåten ved regulering som nevnt i tredje og sjuende ledd.</article> <article class="defaultP" margin-top="true">§ 20-21 nytt fjerde ledd skal lyde:</article><article class="legalP" id="kapittel-1-ledd-6">For år der vedkommende har mottatt uførepensjon, skal summen av opptjente og godskrevne pensjonspoeng, se §§ 3-14 og 3-19, omregnes til inntekt og tilføres pensjonsbeholdningen.</article> <article class="defaultP" margin-top="true">Nåværende fjerde ledd blir nytt femte ledd.</article></section><section class="section" data-name="kapII" id="kapittel-2" data-lovdata-URL="LTI/lov/2010-06-04-17/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 5. juni 2009 nr. 32 om endringer i folketrygdloven (ny alderspensjon) gjøres følgende endringer:</article> <article class="defaultP" margin-top="true">I del I skal endringen av folketrygdloven § 19-4 nytt tredje punktum lyde:</article><article class="legalP" id="kapittel-2-ledd-2">Det gis ikke alderspensjon til en person som mottar hel uførepensjon eller hel foreløpig uførepensjon.</article> <article class="defaultP" margin-top="true">I del I skal endringen av folketrygdloven § 19-10 tredje ledd nytt fjerde og femte punktum lyde:</article><article class="legalP" id="kapittel-2-ledd-3">Dersom vedkommende mottar gradert uførepensjon, kan det gis gradert alderspensjon. Summen av uføregrad og graden av alderspensjon skal ikke overstige 100 prosent.</article> <article class="defaultP" margin-top="true">I del I skal endringen av folketrygdloven § 19-14 tiende ledd lyde:</article><article class="legalP" id="kapittel-2-ledd-4">Departementet gir forskrifter med nærmere regler om framgangsmåten ved regulering som nevnt i tredje og sjuende ledd.</article> <article class="defaultP" margin-top="true">Setningen «§ 19-16 skal lyde:» endres til «Någjeldende § 19-7 blir ny § 19-16 og skal lyde:».</article> <article class="defaultP" margin-top="true">Setningen «Någjeldende §§ 19-7 og 19-8 blir nye §§ 19-16 og 19-17.» endres til «Någjeldende § 19-8 blir ny § 19-17.».</article> <article class="defaultP" margin-top="true">Setningen «Någjeldende §§ 19-10 og 19-11 blir nye §§ 19-19 og 19-20.» endres til:</article> <article class="defaultP" margin-top="true">«Någjeldende § 19-10 blir ny § 19-19.</article> <article class="defaultP" margin-top="true">Någjeldende § 19-11 blir ny § 19-20 og skal lyde:</article><article class="futureLegalArticle" data-name="§19-20" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 19-20</span>. <span class="legalArticleTitle">Alderspensjon ved yrkesskade</span></span><article class="legalP" id="kapittel-2-foreslåttparagraf-1-ledd-1">Den som ved fylte 67 år mottok uførepensjon på grunn av yrkesskade, får fra 67 år basispensjonen etter § 19-5 beregnet etter bestemmelsene for uførepensjon ved yrkesskade, se § 3-30. Minste pensjonsnivå etter § 19-8 og pensjonstillegg etter § 19-9 reduseres ikke selv om vedkommende har mindre enn 40 års trygdetid.</article><article class="legalP" id="kapittel-2-foreslåttparagraf-1-ledd-2">Den som har rett til pensjon som gjenlevende ektefelle etter dødsfall på grunn av yrkesskade, får alderspensjonen beregnet etter bestemmelsene for etterlattepensjon ved yrkesskade, se § 3-30 fjerde ledd, med de tillempninger som følger av bestemmelsene i § 19-16.</article><article class="legalP" id="kapittel-2-foreslåttparagraf-1-ledd-3">Departementet gir forskrifter om beregning og omregning av alderspensjon etter paragrafen her.»</article></article> <article class="defaultP" margin-top="true">Del II Ikrafttredelse og overgangsbestemmelser tredje ledd nye andre til fjerde punktum skal lyde:</article><article class="legalP" id="kapittel-2-ledd-5">Departementet fastsetter satser for minste pensjonsnivå etter § 19-8 pr. 1. januar 2011 tilsvarende satsene for minstepensjon etter § 3-4, jf. §§ 3-2 og 3-3. § 20-18 første ledd gis virkning fra 1. januar 2011. I 2010 reguleres pensjonsbeholdningen i samsvar med endringen i grunnbeløpet.</article> <article class="defaultP" margin-top="true">Del II Ikrafttredelse og overgangsbestemmelser sjette ledd skal lyde:</article><article class="legalP" id="kapittel-2-ledd-6">For personer født i 1943 som tar ut pensjon i 2010, gir departementet regler om hvordan omregning skal skje.</article></section><section class="section" data-name="kapIII" id="kapittel-3" data-lovdata-URL="LTI/lov/2010-06-04-17/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I lov 11. desember 2009 nr. 112 om endringer i folketrygdloven mv. (tilpasninger i folketrygdens regelverk som følge av pensjonsreformen) del I skal § 3-23 nytt fjerde ledd lyde:</article><article class="legalP" id="kapittel-3-ledd-2">Bestemmelsene i tredje ledd gjelder ikke dersom alderspensjonisten mottar gradert uførepensjon.</article></section><section class="section" data-name="kapIV" id="kapittel-4" data-lovdata-URL="LTI/lov/2010-06-04-17/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">Del I trer i kraft straks og gis virkning fra 1. januar 2010. Endringen i folketrygdloven § 3-30 trer likevel i kraft 1. januar 2011.</article><article class="legalP" id="kapittel-4-ledd-2">Del II og III trer i kraft straks.</article></section></main></body></html>