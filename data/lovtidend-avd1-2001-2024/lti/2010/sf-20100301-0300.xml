<!DOCTYPE html><html lang="no"><head><title>Forskrift om opptak til studier ved Høgskolen i Hedmark</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-03-01-300</dd><dt class="dokid">DokumentID</dt><dd class="dokid">LTI/forskrift/2010-03-01-300</dd><dt class="ministry">Departement</dt><dd class="ministry"><ul><li>Kunnskapsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 3 s 434</dd><dt class="dateInForce">I kraft fra</dt><dd class="dateInForce">2010-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2005-04-01-15/§3-6</li><li>lov/2005-04-01-15/§3-7</li><li>lov/2005-04-01-15/§4-9</li><li>forskrift/2007-01-31-173/§1-1</li><li>forskrift/2005-12-01-1392/§2</li></ul></dd><dt class="dateOfPublication">Kunngjort</dt><dd class="dateOfPublication">2010-03-05 14:00</dd><dt class="journalNumber">Journalnummer</dt><dd class="journalNumber">2010-0203</dd><dt class="titleShort">Korttittel</dt><dd class="titleShort">Forskrift om opptak til studier ved HiHm</dd><dt class="title">Tittel</dt><dd class="title">Forskrift om opptak til studier ved Høgskolen i Hedmark</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av styret ved Høgskolen i Hedmark 1. mars 2010 med hjemmel i lov 1. april 2005 nr. 15 om universiteter og høyskoler (universitets- og høyskoleloven) § 3-6, § 3-7 og § 4-9, forskrift 31. januar 2007 nr. 173 om opptak til høyere utdanning § 1-1 nr. 4 og forskrift 1. desember 2005 nr. 1392 om krav til mastergrad § 2.</dd><dt class="refid">RefID</dt><dd class="refid">forskrift/2010-03-01-300</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak til studier ved Høgskolen i Hedmark<ul class="tocSubUl"><li>Kapittel 1. Virkeområde og definisjoner<ul class="tocSubUl"><li>§ 1-1. Virkeområde og definisjoner</li></ul></li><li>Kapittel 2. Minstekrav for opptak<ul class="tocSubUl"><li>§ 2-1. Generelle bestemmelser</li><li>§ 2-2. Minstekrav for opptak til grunnutdanninger</li><li>§ 2-3. Minstekrav for opptak til master- og videreutdanninger og praktisk-pedagogisk utdanning</li><li>§ 2-4. Minstekrav for opptak til enkeltemner, deltakerfinansierte studier og oppdragsstudier</li><li>§ 2-5. Særlige bestemmelser for søkere med utenlandsk utdanning</li></ul></li><li>Kapittel 3. Betinget opptak<ul class="tocSubUl"><li>§ 3-1. Vilkår for betinget opptak</li></ul></li><li>Kapittel 4. Utfyllende bestemmelser om minstekrav for opptak på grunnlag av realkompetanse<ul class="tocSubUl"><li>§ 4-1. Generelle bestemmelser</li><li>§ 4-2. Opptak til grunnutdanninger</li><li>§ 4-3. Opptak til videreutdanninger</li><li>§ 4-4. Opptak til masterutdanninger</li><li>§ 4-5. Opptak til praktisk-pedagogisk utdanning (PPU)</li></ul></li><li>Kapittel 5. Adgangsregulering, kvoter og rangering<ul class="tocSubUl"><li>§ 5-1. Kvoter</li><li>§ 5-2. Generelt om rangering av søkere ved opptak</li><li>§ 5-3. Poengberegning og rangering av søkere til grunnutdanninger</li><li>§ 5-4. Generelt om poengberegning og rangering av søkere til master- og videreutdanninger og praktisk-pedagogisk utdanning</li><li>§ 5-5. Rangering utenom poengreglene til master- og videreutdanninger og praktisk-pedagogisk utdanning</li><li>§ 5-6. Rangering av søkere til deltakerfinansierte studier</li></ul></li><li>Kapittel 6. Fellesbestemmelser om administrative forhold i opptaket<ul class="tocSubUl"><li>§ 6-1. Søknadsfrister</li><li>§ 6-2. Søknad og dokumentasjon av kompetanse</li><li>§ 6-3. Trekking av studier</li><li>§ 6-4. Politiattest</li><li>§ 6-5. Gjennomføring av opptak</li><li>§ 6-6. Reservering av studieplass til neste studieår</li><li>§ 6-7. Klage og begrunnelse</li><li>§ 6-8. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2010-03-01-300" id="dokument"><h1>Forskrift om opptak til studier ved Høgskolen i Hedmark</h1><section class="section" data-name="kap1" id="kapittel-1" data-lovdata-URL="LTI/forskrift/2010-03-01-300/KAPITTEL_1"><h2>Kapittel 1. Virkeområde og definisjoner</h2><article class="legalArticle" data-lovdata-URL="LTI/forskrift/2010-03-01-300/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde og definisjoner</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Forskriften gjelder for opptak til alle utdanninger ved Høgskolen i Hedmark som gir uttelling i studiepoeng, herunder:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-1-nummer-1-punkt-1"><span class="miscHeadline"><i>Grunnutdanninger</i></span><article class="legalP" id="kapittel-1-paragraf-1-nummer-1-punkt-1-ledd-1">Med grunnutdanning forstås studier som bygger på videregående opplæring. Opptakskravet er generell studiekompetanse eller realkompetanse på tilsvarende nivå, eventuelt i kombinasjon med spesifikke fag- og/eller karakterkrav.</article></article></li><li data-li-identifier="2." data-name="2."><article class="listArticle" id="kapittel-1-paragraf-1-nummer-1-punkt-2"><span class="miscHeadline"><i>Videreutdanninger, herunder påbyggingsstudier</i></span><article class="legalP" id="kapittel-1-paragraf-1-nummer-1-punkt-2-ledd-1">Med videreutdanning og påbyggingsstudier forstås studier som bygger på eller forutsetter høyere utdanning eventuelt i kombinasjon med krav om yrkespraksis.</article></article></li><li data-li-identifier="3." data-name="3."><article class="listArticle" id="kapittel-1-paragraf-1-nummer-1-punkt-3"><span class="miscHeadline"><i>Praktisk-pedagogisk utdanning</i></span><article class="legalP" id="kapittel-1-paragraf-1-nummer-1-punkt-3-ledd-1">Med praktisk-pedagogisk utdanning forstås en utdanning som gir pedagogisk tilleggskompetanse til høyere utdanning og/eller en yrkesfaglig utdanning, for å kvalifisere søkere for tilsetting som lærer i skolen i henhold til de gjeldende bestemmelsene i opplæringslova.</article></article></li><li data-li-identifier="4." data-name="4."><article class="listArticle" id="kapittel-1-paragraf-1-nummer-1-punkt-4"><span class="miscHeadline"><i>Mastergradsutdanning</i></span><article class="legalP" id="kapittel-1-paragraf-1-nummer-1-punkt-4-ledd-1">En mastergradsutdanning bygger på fullført grunnutdanning på bachelorgradsnivå og eventuell yrkespraksis.</article></article></li><li data-li-identifier="5." data-name="5."><article class="listArticle" id="kapittel-1-paragraf-1-nummer-1-punkt-5"><article class="legalP" id="kapittel-1-paragraf-1-nummer-1-punkt-5-ledd-1">Enkeltemner på alle nivåer.</article></article></li></ul></article><article class="numberedLegalP" data-numerator="2" id="kapittel-1-paragraf-1-nummer-2">(2) Alle deltakerfinansierte studier og oppdragsstudier som gir uttelling i studiepoeng, tilhører en av kategoriene 1-5. Med deltakerfinansierte studier menes studietilbud der studenten betaler en studieavgift (inkludert Kopinor- og IKT-avgift) utover semesteravgift/privatistavgift. Med oppdragsstudium menes et studium som gjennomføres mot vederlag, betalt av en eller flere oppdragsgivere, og der studiet ikke er rettet mot enkeltstudenter, men mot oppdragsgivers målgruppe.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2010-03-01-300/KAPITTEL_2"><h2>Kapittel 2. Minstekrav for opptak</h2><article class="legalArticle" data-lovdata-URL="LTI/forskrift/2010-03-01-300/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelle bestemmelser</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Minstekrav for opptak til studiepoenguttellende utdanning ved Høgskolen i Hedmark er generell studiekompetanse eller tilsvarende realkompetanse slik de er fastsatt i kunnskapsdepartementets forskrift 31. januar 2007 nr. 173 om opptak til høyere utdanning, heretter kalt nasjonal opptaksforskrift.</article><article class="numberedLegalP" data-numerator="2" id="kapittel-2-paragraf-1-nummer-2">(2) Høgskoledirektøren har myndighet til å fastsette spesielle opptakskrav, herunder krav til realkompetanse, for studier der høgskolen er gitt slik myndighet i medhold av<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-1"><article class="legalP" id="kapittel-2-paragraf-1-nummer-2-punkt-1-ledd-1">lov 1. april 2005 nr. 15 om universiteter og høyskoler § 3-6 og § 3-7</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-2"><article class="legalP" id="kapittel-2-paragraf-1-nummer-2-punkt-2-ledd-1">forskrift 31. januar 2007 nr. 173 om opptak til høyere utdanning</article></article></li><li data-li-identifier="-" data-name="-"><article class="listArticle" id="kapittel-2-paragraf-1-nummer-2-punkt-3"><article class="legalP" id="kapittel-2-paragraf-1-nummer-2-punkt-3-ledd-1">forskrift 1. desember 2005 nr. 1392 om krav til mastergrad, heretter kalt nasjonal mastergradsforskrift.</article></article></li></ul></article></article><article class="legalArticle" data-lovdata-URL="LTI/forskrift/2010-03-01-300/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Minstekrav for opptak til grunnutdanninger</span></h3><article class="legalP" id="kapittel-2-paragraf-2-ledd-1">For opptak til alle grunnutdanninger gjelder bestemmelsene om minstekrav gitt i nasjonal opptaksforskrift.</article></article><article class="legalArticle" data-lovdata-URL="LTI/forskrift/2010-03-01-300/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Minstekrav for opptak til master- og videreutdanninger og praktisk-pedagogisk utdanning</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) For opptak til videreutdanninger, masterutdanninger og praktisk-pedagogisk utdanning gjelder generelt følgende bestemmelser om minstekrav for opptak:<ul class="defaultList"><li data-li-identifier="(a)" data-name="(a)"><article class="listArticle" id="kapittel-2-paragraf-3-nummer-1-punkt-1"><article class="legalP" id="kapittel-2-paragraf-3-nummer-1-punkt-1-ledd-1">For utdanning som er regulert av nasjonal rammeplan, gjelder minstekrav for opptak i henhold til denne rammeplanen eller forskrift til rammeplanen.</article></article></li><li data-li-identifier="(b)" data-name="(b)"><article class="listArticle" id="kapittel-2-paragraf-3-nummer-1-punkt-2"><article class="legalP" id="kapittel-2-paragraf-3-nummer-1-punkt-2-ledd-1">For utdanning som har studieplan som ikke er regulert av nasjonal rammeplan, gjelder minstekrav for opptak i henhold til studieplan godkjent av høgskolestyret eller annet organ med myndighet til å fatte vedtak om godkjent studieplan.</article></article></li><li data-li-identifier="(c)" data-name="(c)"><article class="listArticle" id="kapittel-2-paragraf-3-nummer-1-punkt-3"><article class="legalP" id="kapittel-2-paragraf-3-nummer-1-punkt-3-ledd-1">Godkjent opptaksgrunnlag til masterutdanninger framgår av nasjonal mastergradsforskrift og forskrift for opptak til masterstudier ved Høgskolen i Hedmark vedtatt av høgskolestyret. Høgskolestyret fastsetter gjennom studieplaner nærmere krav om opptaksgrunnlag til den enkelte masterutdanning, herunder faglige minstekrav.</article></article></li></ul></article><article class="numberedLegalP" data-numerator="2" id="kapittel-2-paragraf-3-nummer-2">(2) I tillegg kan høgskoledirektøren vedta presiseringer av opptakskravene (a), (b) og (c), jf. § 2-1.</article></article><article class="legalArticle" data-lovdata-URL="LTI/forskrift/2010-03-01-300/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Minstekrav for opptak til enkeltemner, deltakerfinansierte studier og oppdragsstudier</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) For enkeltemner, deltakerfinansierte studier og oppdragsstudier på nivå med grunnutdanninger, er minstekrav for opptak som for grunnutdanninger, jf. § 2-2.</article><article class="numberedLegalP" data-numerator="2" id="kapittel-2-paragraf-4-nummer-2">(2) For enkeltemner, deltakerfinansierte studier og oppdragsstudier på nivå med videreutdanninger, masterutdanninger eller praktisk-pedagogisk utdanning, er minstekrav for opptak som for disse utdanningene, jf. § 2-3.</article></article><article class="legalArticle" data-lovdata-URL="LTI/forskrift/2010-03-01-300/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Særlige bestemmelser for søkere med utenlandsk utdanning</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Søkere med utenlandsk utdanning må dokumentere at denne utdanningen i nivå og omfang tilsvarer norsk utdanning som gir grunnlag for opptak. Søkere blir vurdert i samsvar med tilrådingene fra Nasjonalt organ for kvalitet i utdanningen (NOKUT) for det respektive landet (GSU-listen) og for eventuell godkjenning av høyere utdanning.</article><article class="numberedLegalP" data-numerator="2" id="kapittel-2-paragraf-5-nummer-2">(2) Søkere med annet morsmål enn norsk eller et annet nordisk språk, må dokumentere kunnskaper i norsk tilsvarende kravene som stilles i nasjonal opptaksforskrift i § 2-1 og § 2-2. Kravet om dokumentasjon av norskkunnskaper gjelder ikke for engelskspråklige studier.</article><article class="numberedLegalP" data-numerator="3" id="kapittel-2-paragraf-5-nummer-3">(3) Søkere må dokumentere kunnskaper i engelsk tilsvarende kravene som stilles i nasjonal opptaksforskrift i § 2-1 og § 2-2 og nedfelt i GSU-listen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2010-03-01-300/KAPITTEL_3"><h2>Kapittel 3. Betinget opptak</h2><article class="legalArticle" data-lovdata-URL="LTI/forskrift/2010-03-01-300/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Vilkår for betinget opptak</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Det kan fattes vedtak om betinget opptak når søker kan dokumentere at særlige forhold har medført at deler av minstekravet for opptak etter § 2-1 – § 2-5 ikke er oppfylt. Med særlige forhold menes dødsfall i nær familie, alvorlig og/eller langvarig sykdom og ulykker hos søker eller nær familie.</article><article class="numberedLegalP" data-numerator="3" id="kapittel-3-paragraf-1-nummer-2">(3) For opptak til grunnutdanninger gjelder bestemmelsene om opptak på visse vilkår (betinget opptak) i nasjonal opptaksforskrift, kapittel 5.</article><article class="numberedLegalP" data-numerator="4" id="kapittel-3-paragraf-1-nummer-3">(4) Det er en forutsetning for betinget opptak, at manglende eksamen i opptaksgrunnlaget avlegges og bestås av studenten ved første påfølgende eksamen i det aktuelle faget/emnet. Dersom dette kravet ikke oppfylles, mister studenten studieplassen og studieretten ervervet gjennom betinget opptak.</article><article class="numberedLegalP" data-numerator="5" id="kapittel-3-paragraf-1-nummer-4">(5) Søkere som er innvilget betinget opptak, kan ikke få utsatt studiestart til neste studieår (reservert studieplass) etter bestemmelsene i § 6-5.</article><article class="numberedLegalP" data-numerator="6" id="kapittel-3-paragraf-1-nummer-5">(6) Bestemmelsene om betinget opptak kommer ikke til anvendelse for søkere som vurderes på grunnlag av realkompetanse.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2010-03-01-300/KAPITTEL_4"><h2>Kapittel 4. Utfyllende bestemmelser om minstekrav for opptak på grunnlag av realkompetanse</h2><article class="legalArticle" data-lovdata-URL="LTI/forskrift/2010-03-01-300/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Generelle bestemmelser</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Søkere som er 25 år eller eldre i opptaksåret og som ikke dekker opptakskravet gjennom formell utdanning, har krav på å få vurdert om de er kvalifiserte for et bestemt studium på grunnlag av realkompetanse. Realkompetanse er kunnskaper søker har fått gjennom lønnet og ulønnet arbeid, organisasjonsarbeid, utdanning eller på annen måte.</article><article class="numberedLegalP" data-numerator="2" id="kapittel-4-paragraf-1-nummer-2">(2) Søkere med annet morsmål enn norsk eller et annet nordisk språk, må dokumentere kunnskaper i norsk tilsvarende kravene som stilles i nasjonal opptaksforskrift i § 2-1 og § 2-2. Kravet om dokumentasjon av norskkunnskaper gjelder ikke for engelskspråklige studier.</article><article class="numberedLegalP" data-numerator="3" id="kapittel-4-paragraf-1-nummer-3">(3) Søkere til utdanninger som har et større innslag av engelskspråklig litteratur i pensum eller er engelskspråklige, må dokumentere kunnskaper i engelsk tilsvarende kravene som stilles i nasjonal opptaksforskrift, § 2-1 og § 2-2.</article><article class="numberedLegalP" data-numerator="4" id="kapittel-4-paragraf-1-nummer-4">(4) Spesielle opptakskrav gitt i annen forskrift, rammeplan eller reglement som regulerer opptaket til det aktuelle studiet, gjelder også for søkere på grunnlag av realkompetanse.</article><article class="numberedLegalP" data-numerator="5" id="kapittel-4-paragraf-1-nummer-5">(5) Høgskoledirektøren fastsetter hva som regnes som relevant utdanning og praksis for det enkelte studium, herunder også eventuelle formelle fagkrav.</article><article class="numberedLegalP" data-numerator="6" id="kapittel-4-paragraf-1-nummer-6">(6) Vedtak om godkjent realkompetanse er kun gyldig i det nærmest påfølgende studieåret, og vedtak om opptak er kun gyldig til den utdanningen det er gitt opptak til.</article></article><article class="legalArticle" data-lovdata-URL="LTI/forskrift/2010-03-01-300/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Opptak til grunnutdanninger</span></h3><article class="legalP" id="kapittel-4-paragraf-2-ledd-1">For opptak på grunnlag av realkompetanse til grunnutdanninger, kreves ett av følgende grunnlag:<ul class="defaultList"><li data-li-identifier="(a)" data-name="(a)"><article class="listArticle" id="kapittel-4-paragraf-2-ledd-1-punkt-1"><article class="legalP" id="kapittel-4-paragraf-2-ledd-1-punkt-1-ledd-1">Minimum 5 år relevant praksis på heltid. Relevans vurderes i forhold til den utdanningen det søkes opptak til. Deltidsarbeid med angitt stillingsbrøk eller timetall i en definert periode omregnes til heltid. Bestått videregående opplæring eller annen utdanning som bygger på kunnskaper fra grunnskole, kan erstatte inntil 2 år av praksiskravet.</article></article></li><li data-li-identifier="(b)" data-name="(b)"><article class="listArticle" id="kapittel-4-paragraf-2-ledd-1-punkt-2"><article class="legalP" id="kapittel-4-paragraf-2-ledd-1-punkt-2-ledd-1">Dokumentasjon på at det ikke har vært mulig, på grunn av varig sykdom, funksjonshemming eller liknende, å oppfylle enkelte av de kravene som normalt blir stilt for å bli tilkjent generell studiekompetanse. Søker må ha nødvendige faglige forutsetninger for å gjennomføre det aktuelle studiet.</article></article></li></ul></article></article><article class="legalArticle" data-lovdata-URL="LTI/forskrift/2010-03-01-300/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Opptak til videreutdanninger</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) For opptak på grunnlag av realkompetanse til videreutdanninger kreves at søker dokumenterer kompetanse som er på samme nivå som de formelle krav om utdanning og eventuell yrkespraksis som stilles i henhold til § 2-3.</article><article class="numberedLegalP" data-numerator="2" id="kapittel-4-paragraf-3-nummer-2">(2) Til helse- og sosialfaglige videreutdanninger der bestått treårig helse- og sosialfaglig grunnutdanning og offentlig godkjenning (autorisasjon etter helsepersonellovens § 48) inngår i opptakskravet, kan søkere ikke tildeles studieplass på grunnlag av realkompetanse.</article></article><article class="legalArticle" data-lovdata-URL="LTI/forskrift/2010-03-01-300/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Opptak til masterutdanninger</span></h3><article class="numberedLegalP" data-numerator="1" id="kapittel-4-paragraf-4-nummer-1">(1) For opptak på grunnlag av realkompetanse til masterutdanninger, kreves at søker dokumenterer kompetanse som er på samme nivå som de formelle krav om utdanning og eventuell yrkespraksis som stilles i henhold til § 2-3.</article><article class="numberedLegalP" data-numerator="2" id="kapittel-4-paragraf-4-nummer-2">(2) Søkere som mangler inntil 30 studiepoeng av opptakskravet, kan få vurdert sin realkompetanse i forhold til opptakskravet. Slik vurdering kan normalt bare gjøres for søkere som gjennom høyere utdanning oppfyller kravet om relevant fordypning på 80 studiepoeng. Krav om fordypning gjelder ikke ved opptak til erfaringsbasert masterutdanning.</article><article class="numberedLegalP" data-numerator="3" id="kapittel-4-paragraf-4-nummer-3">(3) Søkere som mangler inntil 60 studiepoeng av opptakskravet til Master i offentlig ledelse og styring (MPA) kan få vurdert sin realkompetanse i forhold til opptakskravet. Ordningen gjelder både 90 studiepoeng- og 120 studiepoengvarianten av studiet. For opptak til MPA 120 studiepoeng kan slik vurdering normalt bare gjøres for søkere som gjennom høyere utdanning oppfyller kravet om relevant fordypning.</article></article><article class="legalArticle" data-lovdata-URL="LTI/forskrift/2010-03-01-300/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Opptak til praktisk-pedagogisk utdanning (PPU)</span></h3><article class="numberedLegalP" data-numerator="1" id="kapittel-4-paragraf-5-nummer-1">(1) Kravene til opptak samsvarer med de utdanningskrav (eksklusive krav om pedagogisk utdanning) som stilles for fast tilsetting i skoleverket, jf. kapittel 14 i forskrift 23. juni 2006 nr. 724 til opplæringslova.</article><article class="numberedLegalP" data-numerator="2" id="kapittel-4-paragraf-5-nummer-2">(2) PPU for allmennfaglærere: Det er ikke adgang til å bli tatt opp på grunnlag av realkompetanse.</article><article class="numberedLegalP" data-numerator="3" id="kapittel-4-paragraf-5-nummer-3">(3) PPU for yrkesfaglærere: Søkere som mangler generell studiekompetanse (GSK), kan få vurdert sin realkompetanse i forhold til dette delkravet. Slik vurdering kan bare gjøres for søkere som oppfyller øvrige formelle opptakskrav.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2010-03-01-300/KAPITTEL_5"><h2>Kapittel 5. Adgangsregulering, kvoter og rangering</h2><article class="legalArticle" data-lovdata-URL="LTI/forskrift/2010-03-01-300/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Kvoter</span></h3><article class="numberedLegalP" data-numerator="1" id="kapittel-5-paragraf-1-nummer-1">(1) Kvoter er et bestemt antall eller en bestemt andel av studieplassene som fordeles blant søkere som tilfredsstiller nærmere bestemte krav.</article><article class="numberedLegalP" data-numerator="2" id="kapittel-5-paragraf-1-nummer-2">(2) Ved opptak til grunnutdanninger er bruk av kvoter regulert av nasjonal opptaksforskrift, kapittel 7.</article><article class="numberedLegalP" data-numerator="3" id="kapittel-5-paragraf-1-nummer-3">(3) Ved opptak til videreutdanninger, masterutdanninger og praktisk-pedagogisk utdanning kan høgskolestyret fastsette kvoter dersom særskilte behov tilsier en slik ordning, med mindre dette reguleres av nasjonale rammeplaner eller forskrifter.</article><article class="numberedLegalP" data-numerator="4" id="kapittel-5-paragraf-1-nummer-4">(4) Normalordningen skal være at opptak til master- og videreutdanninger og praktisk-pedagogisk utdanning foretas uten bruk av kvoter.</article></article><article class="legalArticle" data-lovdata-URL="LTI/forskrift/2010-03-01-300/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Generelt om rangering av søkere ved opptak</span></h3><article class="numberedLegalP" data-numerator="1" id="kapittel-5-paragraf-2-nummer-1">(1) Dersom det er flere kvalifiserte søkere enn antall ledige studieplasser, kan en utdanning bli adgangsregulert. Ved adgangsregulering rangeres søkere innbyrdes etter nærmere bestemte rangeringsregler.</article><article class="numberedLegalP" data-numerator="2" id="kapittel-5-paragraf-2-nummer-2">(2) Det er en forutsetning at søkere som tas opp, er kvalifisert for opptak etter bestemmelsene i kapittel 2, 3 og 4. Kun kvalifiserte søkere kan rangeres ved opptak</article><article class="numberedLegalP" data-numerator="3" id="kapittel-5-paragraf-2-nummer-3">(3) Bare søkere som har overholdt den utlyste søknadsfristen for opptak, jf. § 6-1, blir rangert.</article><article class="numberedLegalP" data-numerator="4" id="kapittel-5-paragraf-2-nummer-4">(4) Høgskolen kan likevel behandle søkere som ikke har overholdt søknadsfristen, dersom søker dokumenterer tungtveiende grunner for ikke å ha overholdt fristen.</article></article><article class="legalArticle" data-lovdata-URL="LTI/forskrift/2010-03-01-300/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Poengberegning og rangering av søkere til grunnutdanninger</span></h3><article class="numberedLegalP" data-numerator="1" id="kapittel-5-paragraf-3-nummer-1">(1) Ved opptak til grunnutdanninger poengberegnes og rangeres søkere innenfor kvoter etter bestemmelsene gitt i nasjonal opptaksforskrift kapittel 7.</article><article class="numberedLegalP" data-numerator="2" id="kapittel-5-paragraf-3-nummer-2">(2) Realkompetansesøkere rangeres i forhold til øvrige søkere på grunnlag av en helhetlig skjønnsmessig vurdering. Omfang og relevans av praksis, tidligere utdanning og motivasjon tillegges vekt.</article></article><article class="legalArticle" data-lovdata-URL="LTI/forskrift/2010-03-01-300/§5-4" data-name="§5-4" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Generelt om poengberegning og rangering av søkere til master- og videreutdanninger og praktisk-pedagogisk utdanning</span></h3><article class="numberedLegalP" data-numerator="1" id="kapittel-5-paragraf-4-nummer-1">(1) Ved opptak til videreutdanninger, masterutdanninger og praktisk-pedagogisk utdanning skal søkere rangeres etter nærmere bestemmelser gitt i § 5-3 og § 5-4.</article><article class="numberedLegalP" data-numerator="2" id="kapittel-5-paragraf-4-nummer-2">(2) For søkere som har flere mulige kvalifiserende grunnlag for opptak, skal det ved rangering velges det grunnlaget som gir gunstigst resultat for søkeren.</article><article class="numberedLegalP" data-numerator="3" id="kapittel-5-paragraf-4-nummer-3">(3) Søkerne rangeres innbyrdes på grunnlag av konkurransepoeng, der den med høyeste poengsum rangeres først. I en søkers konkurransepoeng kan summen av følgende poeng inngå:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-4-nummer-3-punkt-1"><span class="miscHeadline"><i>Karakterpoeng:</i></span><article class="legalP" id="kapittel-5-paragraf-4-nummer-3-punkt-1-ledd-1">Det kan gis karakterpoeng for hele eller deler av den utdanningen som kvalifiserer for opptak.</article><article class="legalP" id="kapittel-5-paragraf-4-nummer-3-punkt-1-ledd-2">Karakterpoeng avrundes til nærmeste tidel etter vanlige avrundingsregler.</article></article></li><li data-li-identifier="2." data-name="2."><article class="listArticle" id="kapittel-5-paragraf-4-nummer-3-punkt-2"><span class="miscHeadline"><i>Utdanningspoeng:</i></span><article class="legalP" id="kapittel-5-paragraf-4-nummer-3-punkt-2-ledd-1">Det kan gis utdanningspoeng for bestått høyere utdanning utover minstekravet for opptak.</article></article></li><li data-li-identifier="3." data-name="3."><article class="listArticle" id="kapittel-5-paragraf-4-nummer-3-punkt-3"><span class="miscHeadline"><i>Praksispoeng (poeng for arbeidserfaring):</i></span><article class="legalP" id="kapittel-5-paragraf-4-nummer-3-punkt-3-ledd-1">Det kan gis poeng for yrkespraksis utover minstekravet for opptak. Praksis ervervet før kvalifiserende utdanning er fullført, og praksis som inngår i kvalifiseringsgrunnlaget, medregnes ikke i grunnlaget for praksispoeng.</article></article></li><li data-li-identifier="4." data-name="4."><article class="listArticle" id="kapittel-5-paragraf-4-nummer-3-punkt-4"><span class="miscHeadline"><i>Andre tilleggspoeng:</i></span><article class="legalP" id="kapittel-5-paragraf-4-nummer-3-punkt-4-ledd-1">Med utgangspunkt i særlige hensyn knyttet til enkelte studier, kan høgskoledirektøren fastsette andre poengtyper slik som tilknytning til utdanningsstedet, arbeidstilknytning og/eller lokal/regional tilknytning.</article></article></li></ul></article><article class="numberedLegalP" data-numerator="4" id="kapittel-5-paragraf-4-nummer-4">(4) Ved poenglikhet mellom søkere, rangeres eldre søker foran yngre søker.</article><article class="numberedLegalP" data-numerator="5" id="kapittel-5-paragraf-4-nummer-5">(5) Høgskoledirektøren fastsetter rangeringsreglene for det enkelte studium innenfor rammen av gyldige poenggrunnlag.</article></article><article class="legalArticle" data-lovdata-URL="LTI/forskrift/2010-03-01-300/§5-5" data-name="§5-5" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Rangering utenom poengreglene til master- og videreutdanninger og praktisk-pedagogisk utdanning</span></h3><article class="numberedLegalP" data-numerator="1" id="kapittel-5-paragraf-5-nummer-1">(1) Søkere kan under visse forutsetninger tildeles studieplass utenom poengreglene i § 5-4. For tildeling av studieplass utenom poengreglene må en av følgende forutsetninger være oppfylt:<ul class="defaultList"><li data-li-identifier="(a)" data-name="(a)"><article class="listArticle" id="kapittel-5-paragraf-5-nummer-1-punkt-1"><article class="legalP" id="kapittel-5-paragraf-5-nummer-1-punkt-1-ledd-1">søkeren kan ikke rangeres etter poengberegning,<br />eller</article></article></li><li data-li-identifier="(b)" data-name="(b)"><article class="listArticle" id="kapittel-5-paragraf-5-nummer-1-punkt-2"><article class="legalP" id="kapittel-5-paragraf-5-nummer-1-punkt-2-ledd-1">søkeren dokumenterer at sykdom, funksjonshemming eller andre tungtveiende grunner gir grunn til å anta at eksamensresultatene ikke gir et riktig bilde av søkerens reelle kvalifikasjoner.</article></article></li></ul></article><article class="numberedLegalP" data-numerator="2" id="kapittel-5-paragraf-5-nummer-2">(2) Realkompetansesøkere rangeres så langt det lar seg gjøre etter de samme rangeringsreglene som de øvrige søkerne til det aktuelle studiet. Til studier der karakterpoeng benyttes i rangeringen, beregnes karakterpoengene fra de deler av det formelle opptaksgrunnlaget søkeren har dokumentert. Praksis som inngår i realkompetansegrunnlaget, gir ikke grunnlag for praksispoeng.</article><article class="numberedLegalP" data-numerator="3" id="kapittel-5-paragraf-5-nummer-3">(3) For søkere som rangeres utenom poengreglene, kreves det likeverdige ferdigheter og kunnskaper med søkere som rangeres på grunnlag av poengsum.</article></article><article class="legalArticle" data-lovdata-URL="LTI/forskrift/2010-03-01-300/§5-6" data-name="§5-6" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Rangering av søkere til deltakerfinansierte studier</span></h3><article class="numberedLegalP" data-numerator="1" id="kapittel-5-paragraf-6-nummer-1">(1) Deltakerfinansierte studier på grunnutdanningsnivå rangeres etter § 5-2 og § 5-3.</article><article class="numberedLegalP" data-numerator="2" id="kapittel-5-paragraf-6-nummer-2">(2) Deltakerfinansierte studier på videreutdanningsnivå rangeres etter § 5-2, § 5-4 og § 5-5.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2010-03-01-300/KAPITTEL_6"><h2>Kapittel 6. Fellesbestemmelser om administrative forhold i opptaket</h2><article class="legalArticle" data-lovdata-URL="LTI/forskrift/2010-03-01-300/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Søknadsfrister</span></h3><article class="numberedLegalP" data-numerator="1" id="kapittel-6-paragraf-1-nummer-1">(1) Til grunnutdanninger utlyst gjennom nasjonalt samordna opptak vedtas søknadsfristene som nasjonale frister av Kunnskapsdepartementet.</article><article class="numberedLegalP" data-numerator="2" id="kapittel-6-paragraf-1-nummer-2">(2) Til lokale opptak til grunnutdanninger, videreutdanninger, masterutdanninger og praktisk-pedagogisk utdanning vedtas søknadsfrister av høgskoledirektøren.</article><article class="numberedLegalP" data-numerator="3" id="kapittel-6-paragraf-1-nummer-3">(3) Søknadsfrister for opptak kunngjøres minst en måned før fristens utløp.</article><article class="numberedLegalP" data-numerator="4" id="kapittel-6-paragraf-1-nummer-4">(4) Unntak fra (3) kan gjøres i tilfeller der denne kunngjøringsfristen vil føre til en uforholdsmessig forsinkelse av studentopptaket og/eller studiestart.</article></article><article class="legalArticle" data-lovdata-URL="LTI/forskrift/2010-03-01-300/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Søknad og dokumentasjon av kompetanse</span></h3><article class="numberedLegalP" data-numerator="1" id="kapittel-6-paragraf-2-nummer-1">(1) Søknad om opptak skal skje gjennom nettsøknad på fastsatt elektronisk søknadsskjema. I lokalt opptak må søkere uten norsk personnummer benytte papirsøknad der det fastsatte søknadsskjemaet hentes på høgskolens hjemmesider.</article><article class="numberedLegalP" data-numerator="2" id="kapittel-6-paragraf-2-nummer-2">(2) Søkeren plikter å orientere seg om hvilken dokumentasjon som er nødvendig å legge ved eller ettersende for at søknaden skal kunne behandles.</article><article class="numberedLegalP" data-numerator="3" id="kapittel-6-paragraf-2-nummer-3">(3) Dokumenter skal ettersendes snarest mulig, og seinest innen en fastsatt ettersendingsfrist.</article><article class="numberedLegalP" data-numerator="4" id="kapittel-6-paragraf-2-nummer-4">(4) Godkjent dokumentasjon er bekreftede kopier av originale dokumenter og elektroniske vitnemål i den nasjonale vitnemålsdatabasen. Bekreftelse av rett kopi skal foretas av offentlig myndighet eller foretak som primært utfører kopitjenester.</article><article class="numberedLegalP" data-numerator="5" id="kapittel-6-paragraf-2-nummer-5">(5) For søkere med utenlandsk utdanning, kan høgskolen under søknadsbehandlingen kreve å få seg forelagt originale dokumenter i samsvar med anbefalt praksis fra Nasjonalt organ for kvalitet i utdanningen (NOKUT).</article></article><article class="legalArticle" data-lovdata-URL="LTI/forskrift/2010-03-01-300/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Trekking av studier</span></h3><article class="legalP" id="kapittel-6-paragraf-3-ledd-1">Høgskoledirektøren kan, begrunnet i for liten søkerinteresse, fatte vedtak om å trekke et studietilbud etter at søknadsfristen er utløpt. Søkere til det aktuelle studiet skal underrettes om vedtaket så snart vedtaket er fattet.</article></article><article class="legalArticle" data-lovdata-URL="LTI/forskrift/2010-03-01-300/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Politiattest</span></h3><article class="legalP" id="kapittel-6-paragraf-4-ledd-1">Det kreves politiattest i forbindelse med opptak til utdanninger som kvalifiserer for yrker med krav om politiattest, samt utvalgte studier innen undervisning, pedagogikk, veiledning, sjelesorg og helse- og sosialfag. Bestemmelsene i nasjonal opptaksforskrift (kapittel 6) om krav til politiattest gjelder for alle studier som er omfattet av denne forskriften, jf. § 1-1.</article></article><article class="legalArticle" data-lovdata-URL="LTI/forskrift/2010-03-01-300/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Gjennomføring av opptak</span></h3><article class="numberedLegalP" data-numerator="1" id="kapittel-6-paragraf-5-nummer-1">(1) Opptaket gjennomføres i form av et hovedopptak og eventuelle påfølgende suppleringsopptak til de studier som får ledige studieplasser etter hovedopptaket. Kun søkere som har overholdt frister for opptak og ettersending deltar normalt i hovedopptak og suppleringsopptak. Tilbud om studieplass gis i henhold til søkernes innbyrdes rangering, jf. kapittel 5.</article><article class="numberedLegalP" data-numerator="2" id="kapittel-6-paragraf-5-nummer-2">(2) Kvalifiserte søkere som ikke har overholdt fastsatte frister for søknad og ettersending, kan etter hovedopptaket tas opp til studier som har ledige plasser (og hvor det ikke er venteliste).</article><article class="numberedLegalP" data-numerator="3" id="kapittel-6-paragraf-5-nummer-3">(3) Etter studiestart kan etterfyllingsopptak til ledige studieplasser foretas så lenge det anses faglig forsvarlig at nye studenter begynner på studiet. Høgskolen i Hedmark kan ut fra slike hensyn avvise en kvalifisert søker etter studiestart, selv om det er ledig plass ved studiet.</article></article><article class="legalArticle" data-lovdata-URL="LTI/forskrift/2010-03-01-300/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Reservering av studieplass til neste studieår</span></h3><article class="numberedLegalP" data-numerator="1" id="kapittel-6-paragraf-6-nummer-1">(1) Tildelt studieplass kan søkes utsatt/reservert med ett år dersom følgende to forutsetninger er oppfylt:<ul class="defaultList"><li data-li-identifier="(a)" data-name="(a)"><article class="listArticle" id="kapittel-6-paragraf-6-nummer-1-punkt-1"><article class="legalP" id="kapittel-6-paragraf-6-nummer-1-punkt-1-ledd-1">søker dokumenterer at det etter søknadsfristen har oppstått uforutsette og tungtveiende forhold, som gjør at søkeren ikke kan påbegynne studiet som forutsatt</article></article></li><li data-li-identifier="(b)" data-name="(b)"><article class="listArticle" id="kapittel-6-paragraf-6-nummer-1-punkt-2"><article class="legalP" id="kapittel-6-paragraf-6-nummer-1-punkt-2-ledd-1">søker har bekreftet at han/hun tar i mot studieplassen.</article></article></li></ul></article><article class="numberedLegalP" data-numerator="2" id="kapittel-6-paragraf-6-nummer-2">(2) Godkjente forhold kan være sykdom, graviditet, omsorgsansvar, innkalling til førstegangstjeneste, eller lignende.</article><article class="numberedLegalP" data-numerator="3" id="kapittel-6-paragraf-6-nummer-3">(3) Søkere som er gitt betinget opptak etter § 3-1 kan ikke søke om reservert plass ved neste opptak.</article><article class="numberedLegalP" data-numerator="4" id="kapittel-6-paragraf-6-nummer-4">(4) Reservert studieplass utover ett år innvilges ikke.</article><article class="numberedLegalP" data-numerator="5" id="kapittel-6-paragraf-6-nummer-5">(5) Innvilget søknad om utsatt studiestart medfører at søkeren får reservert plass på samme studium neste studieår. Søkeren må søke om opptak til samme studium ved neste ordinære opptak for å bekrefte fortsatt interesse for den reserverte studieplassen.</article><article class="numberedLegalP" data-numerator="6" id="kapittel-6-paragraf-6-nummer-6">(6) Reservert studieplass innvilges med forbehold om at det aktuelle studiet startes opp det påfølgende studieåret.</article></article><article class="legalArticle" data-lovdata-URL="LTI/forskrift/2010-03-01-300/§6-7" data-name="§6-7" id="kapittel-6-paragraf-7"><h3 class="legalArticleHeader"><span class="legalArticleValue">§ 6-7</span>. <span class="legalArticleTitle">Klage og begrunnelse</span></h3><article class="numberedLegalP" data-numerator="1" id="kapittel-6-paragraf-7-nummer-1">(1) Vedtak fattet i medhold av denne forskriften, kan påklages av søker innen tre uker jf. forvaltningslovens § 28 og § 29. Klagefristen regnes fra det tidspunkt da søkeren ble gjort kjent med vedtaket.</article><article class="numberedLegalP" data-numerator="2" id="kapittel-6-paragraf-7-nummer-2">(2) Klage på vedtak skal fremmes skriftlig, og klagen må begrunnes.</article><article class="numberedLegalP" data-numerator="3" id="kapittel-6-paragraf-7-nummer-3">(3) Søkere kan be om en utfyllende begrunnelse av vedtaket før klage fremmes, jf. forvaltningslovens § 24.</article><article class="numberedLegalP" data-numerator="4" id="kapittel-6-paragraf-7-nummer-4">4) Klage på vedtak om opptak til grunnutdanninger som inngår i den nasjonale opptaksmodellen (opptak gjennom Samordna opptak), behandles av nasjonal klagenemnd, jf. nasjonal opptaksforskrift kapittel 8. Unntak gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-6-paragraf-7-nummer-4-punkt-1"><article class="legalP" id="kapittel-6-paragraf-7-nummer-4-punkt-1-ledd-1">klage på vedtak om opptak på grunnlag av realkompetanse</article></article></li><li data-li-identifier="b)" data-name="b)"><article class="listArticle" id="kapittel-6-paragraf-7-nummer-4-punkt-2"><article class="legalP" id="kapittel-6-paragraf-7-nummer-4-punkt-2-ledd-1">klage på vedtak om opptak etter at det er innvilget dispensasjon fra kravene om generell studiekompetanse, jf. § 3-2 punkt (2) i nasjonal opptaksforskrift</article></article></li><li data-li-identifier="c)" data-name="c)"><article class="listArticle" id="kapittel-6-paragraf-7-nummer-4-punkt-3"><article class="legalP" id="kapittel-6-paragraf-7-nummer-4-punkt-3-ledd-1">klage på vurdering av opptaksprøve.</article></article></li></ul><p class="leddfortsettelse">Klager på slike vedtak behandles av høgskolens egen klagenemnd.</p></article><article class="numberedLegalP" data-numerator="5" id="kapittel-6-paragraf-7-nummer-5">(5) Klage på vedtak om opptak til studier som inngår i høgskolens lokale opptak (dvs. studier som ikke har opptak gjennom Samordna opptak), behandles av høgskolens egen klagenemnd.</article></article><article class="legalArticle" data-lovdata-URL="LTI/forskrift/2010-03-01-300/§6-8" data-name="§6-8" id="kapittel-6-paragraf-8"><h3 class="legalArticleHeader"><span class="legalArticleValue">§ 6-8</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-8-ledd-1">Forskriften trer i kraft straks.</article></article></section></main></body></html>