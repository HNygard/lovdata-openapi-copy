<!DOCTYPE html><html lang="no"><head><title>Forskrift om endring i forskrift om forvalterregistrering i verdipapirfonds andelseierregister</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-21-1768</dd><dt class="dokid">DokumentID</dt><dd class="dokid">LTI/forskrift/2010-12-21-1768</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 14 s 2613</dd><dt class="dateInForce">I kraft fra</dt><dd class="dateInForce">2010-12-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-12-18-1638</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-06-12-52/§6-4</li><li>forskrift/2002-07-05-720</li></ul></dd><dt class="dateOfPublication">Kunngjort</dt><dd class="dateOfPublication">2010-12-28 15:20</dd><dt class="journalNumber">Journalnummer</dt><dd class="journalNumber">2010-1229</dd><dt class="titleShort">Korttittel</dt><dd class="titleShort">Endr. i forskrift om forvalterregistrering</dd><dt class="title">Tittel</dt><dd class="title">Forskrift om endring i forskrift om forvalterregistrering i verdipapirfonds andelseierregister</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Finansdepartementet 21. desember 2010 med hjemmel i lov 12. juni 1981 nr. 52 om verdipapirfond § 6-4 fjerde ledd, jf. delegeringsvedtak 5. juli 2002 nr. 720.</dd><dt class="refid">RefID</dt><dd class="refid">forskrift/2010-12-21-1768</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forvalterregistrering i verdipapirfonds andelseierregister<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-21-1768" id="dokument"><h1>Forskrift om endring i forskrift om forvalterregistrering i verdipapirfonds andelseierregister</h1><section class="section" data-name="kapI" id="kapittel-1" data-lovdata-URL="LTI/forskrift/2010-12-21-1768/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 18. desember 2003 nr. 1638 om forvalterregistrering i verdipapirfonds andelseierregister gjøres følgende endringer:</article> <article class="defaultP" margin-top="true">§ 1 fjerde og nytt femte ledd skal lyde:</article><article class="legalP" id="kapittel-1-ledd-2"><i>Forvaltningsselskap:</i> Selskap som driver verdipapirfondsforvaltning, jf. verdipapirfondloven § 1-2 nr. 3.</article><article class="legalP" id="kapittel-1-ledd-3"><i>Andelseier:</i> Den reelle eier av verdipapirfondsandel.</article> <article class="defaultP" margin-top="true">§ 1-2 nåværende femte ledd blir nytt sjette ledd.</article> <article class="defaultP" margin-top="true">§ 2 annet ledd skal lyde:</article><article class="legalP" id="kapittel-1-ledd-4">Når en forvalter føres inn i andelseierregisteret, plikter han å opplyse registerføreren om at han er forvalter, og påse at det framgår av en anmerkning i registeret at vedkommende er forvalter.</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-5">Norsk eller utenlandsk bank, verdipapirforetak, verdipapirregister eller forvaltningsselskap, som er underlagt offentlig tilsyn i sitt hjemland, kan etter søknad til Finanstilsynet gis tillatelse til å stå oppført som forvalter i andelseierregister. Verdipapirforetak må ha konsesjon til investeringstjeneste som nevnt i verdipapirhandelloven § 2-1 (1) nr. 1, 2 eller 4. Forvaltningsselskap kan bare påta seg forvalteroppdrag i den utstrekning det har tilknytning til forvaltningen av verdipapirfond eller en individuell portefølje.</article><article class="legalP" id="kapittel-1-ledd-6">Finanstilsynet kan i særlige tilfeller gi tillatelse til å stå oppført som forvalter i verdipapirfonds andelseierregister til institusjoner som ikke omfattes av første ledd første setning dersom institusjonen er underlagt betryggende tilsyn i hjemlandet og plikter å overholde gjennomført regelverk tilsvarende direktiv 2005/60/EF av 26. oktober 2005 om tiltak for å hindre at det finansielle system brukes til hvitvasking av penger og finansiering av terrorisme.</article><article class="legalP" id="kapittel-1-ledd-7">Vedlagt søknad om godkjenning som forvalter fra utenlandske søkere skal det følge:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-7-punkt-1"><article class="legalP" id="kapittel-1-ledd-7-punkt-1-ledd-1">dokumentasjon fra hjemlandets tilsynsmyndighet som viser at søker er underlagt tilsyn av vedkommende myndighet, herunder hvilke tjenester søker yter eller har tillatelse til å yte, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-7-punkt-2"><article class="legalP" id="kapittel-1-ledd-7-punkt-2-ledd-1">kontaktopplysninger til bruk for offentlig myndighet, herunder hvilket virksomhetsområde i foretaket som har ansvar for utøvelsen av forvaltervirksomheten, navn på leder med daglig ansvar for slik virksomhet samt telefonnummer, e-postadresse og eventuelt faksnummer.</article></article></li></ul></article><article class="legalP" id="kapittel-1-ledd-8">Søkere fra land utenfor EØS-området må i tillegg dokumentere at hjemlandet har gjennomført regelverk tilsvarende direktiv 2005/60/EF av 26. oktober 2005 om tiltak for å hindre at det finansielle system brukes til hvitvasking av penger og finansiering av terrorisme.</article><article class="legalP" id="kapittel-1-ledd-9">Dersom dokumentasjon som nevnt i tredje og fjerde ledd ikke er tilgjengelig på et skandinavisk språk eller engelsk, må søkeren vedlegge autoriserte oversettelser til norsk eller engelsk.</article><article class="legalP" id="kapittel-1-ledd-10">Foretaket plikter å sende Finanstilsynet melding om endringer i kontaktopplysningene samt øvrige endringer knyttet til tillatelsen, slik som navneendringer, fusjoner og opphør av virksomheten. Foretaket plikter også å påse at det til enhver tid er samsvar mellom navn på foretaket som tillatelsen er utstedt til, eventuelt senere navneendring som er meldt til Finanstilsynet, og registrert navn på foretakets forvalterkonti.</article><article class="legalP" id="kapittel-1-ledd-11">Finanstilsynet kan sette nærmere vilkår for godkjennelsen av utenlandsk forvalter.</article> <article class="defaultP" margin-top="true">§ 4 første ledd annet punktum skal lyde:</article><article class="legalP" id="kapittel-1-ledd-12">Forvalteren skal registrere opplysninger som fremgår av forskrift 22. desember 2003 nr. 1779 om levering av ligningsoppgaver fra forvaltningsselskaper og verdipapirsentralen til ligningsmyndighetene § 3, § 4 og § 4a.</article> <article class="defaultP" margin-top="true">§ 5 første ledd annet og tredje punktum skal lyde:</article><article class="legalP" id="kapittel-1-ledd-13">Dersom offentlig myndighet har lov hjemlet krav på opplysninger fra forvaltningsselskapet, har vedkommende myndighet rett til å få disse opplysningene fra forvalter for de andelseierne han er forvalter for. Forvalteren skal fremskaffe og viderebringe opplysningene på den måte og innen den frist som følger av hjemmelsgrunnlaget eller som blir fastsatt av vedkommende offentlig myndighet.</article> <article class="defaultP" margin-top="true">§ 8 annet ledd oppheves.</article></section><section class="section" data-name="kapII" id="kapittel-2" data-lovdata-URL="LTI/forskrift/2010-12-21-1768/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>