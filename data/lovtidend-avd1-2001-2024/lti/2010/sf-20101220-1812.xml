<!DOCTYPE html><html lang="no"><head><title>Forskrift om registrering av ansvarsmerker</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-12-20-1812</dd><dt class="dokid">DokumentID</dt><dd class="dokid">LTI/forskrift/2010-12-20-1812</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 15 s 2681</dd><dt class="dateInForce">I kraft fra</dt><dd class="dateInForce">2011-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2010-09-03-52/§5</li></ul></dd><dt class="dateOfPublication">Kunngjort</dt><dd class="dateOfPublication">2011-01-04 15:30</dd><dt class="lastupdated">Rettet</dt><dd class="lastupdated">2011-01-11 (forskriftstittel i § 2 og § 7)</dd><dt class="journalNumber">Journalnummer</dt><dd class="journalNumber">2010-1245</dd><dt class="titleShort">Korttittel</dt><dd class="titleShort">Forskrift om registrering av ansvarsmerker</dd><dt class="title">Tittel</dt><dd class="title">Forskrift om registrering av ansvarsmerker</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Nærings- og handelsdepartementet 20. desember 2010 med hjemmel i lov 3. september 2010 nr. 52 om varer av edelt metall mv. § 5.</dd><dt class="refid">RefID</dt><dd class="refid">forskrift/2010-12-20-1812</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering av ansvarsmerker<ul class="tocSubUl"><li>§ 1. Ansvarsmerkeregister</li><li>§ 2. Skriftlig levering</li><li>§ 3. Språk</li><li>§ 4. Søknadens innhold</li><li>§ 5. Adresse for korrespondanse</li><li>§ 6. Fullmakt</li><li>§ 7. Avgift</li><li>§ 8. Registreringshindre</li><li>§ 9. Behandlingen av søknaden</li><li>§ 10. Registrering</li><li>§ 11. Registreringens varighet</li><li>§ 12. Fornyelse</li><li>§ 13. Klage og domstolsprøving</li><li>§ 14. Administrativ overprøving</li><li>§ 15. Slettelse</li><li>§ 16. Overdragelse</li><li>§ 17. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/2010-12-20-1812" id="dokument"><h1>Forskrift om registrering av ansvarsmerker</h1><article class="legalArticle" data-lovdata-URL="LTI/forskrift/2010-12-20-1812/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Ansvarsmerkeregister</span></h2><article class="legalP" id="paragraf-1-ledd-1">Styret for det industrielle rettsvern (Patentstyret) fører særskilt register for ansvarsmerker.</article><article class="legalP" id="paragraf-1-ledd-2">En ansvarsmerkeregistrering gjelder gull-, sølv- og platinavarer.</article></article><article class="legalArticle" data-lovdata-URL="LTI/forskrift/2010-12-20-1812/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Skriftlig levering</span></h2><article class="legalP" id="paragraf-2-ledd-1">Søknad om registrering av ansvarsmerke leveres skriftlig til Patentstyret på særskilt søknadsskjema.</article><article class="legalP" id="paragraf-2-ledd-2">Krav i forskriften her om skriftlighet kan oppfylles ved elektronisk innlevering som skjer i samsvar med forskrift 13. desember 2010 nr. 1646 om avgifter og gebyrer til Patentstyret mv.</article><article class="legalP" id="paragraf-2-ledd-3">Bestemmelser om når et dokument skal regnes som levert med fristavbrytende virkning er gitt i forskrift 13. desember 2010 nr. 1646 om avgifter og gebyrer til Patentstyret mv.</article></article><article class="legalArticle" data-lovdata-URL="LTI/forskrift/2010-12-20-1812/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Språk</span></h2><article class="legalP" id="paragraf-3-ledd-1">Søknaden skal være på norsk. Etterfølgende korrespondanse kan også være på dansk eller svensk.</article><article class="legalP" id="paragraf-3-ledd-2">Patentstyret kan alltid kreve at innsendte dokumenter som ikke er på norsk, skal oversettes. Patentstyret kan kreve at oversettelsen er bekreftet av statsautorisert oversetter eller på annen måte.</article><article class="legalP" id="paragraf-3-ledd-3">Patentstyret kan i det enkelte tilfellet godta annet språk enn nevnt i første ledd, annet punktum.</article></article><article class="legalArticle" data-lovdata-URL="LTI/forskrift/2010-12-20-1812/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadens innhold</span></h2><article class="legalP" id="paragraf-4-ledd-1">Søknaden skal være signert av søkeren eller dennes fullmektig og inneholde:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">søkerens navn eller foretaksnavn og adresse, og eventuelt også fullmektigens navn eller foretaksnavn og adresse</article></article></li><li data-li-identifier="2." data-name="2."><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">eventuell særskilt korrespondanse etter § 5</article></article></li><li data-li-identifier="3." data-name="3."><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">en gjengivelse av ansvarsmerket.</article></article></li></ul></article><article class="legalP" id="paragraf-4-ledd-2">Det kan kun søkes om registrering av ett ansvarsmerke i en og samme søknad. Hvis det søkes registrert flere ansvarsmerker i samme søknad, skal Patentstyret gi søker en passende frist til å angi hvilket ansvarsmerke som skal videreføres i søknaden.</article></article><article class="legalArticle" data-lovdata-URL="LTI/forskrift/2010-12-20-1812/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Adresse for korrespondanse</span></h2><article class="legalP" id="paragraf-5-ledd-1">Varemerkeloven § 77 får tilsvarende anvendelse for ansvarsmerker. Dersom ikke annet er angitt i søknaden, er adressen som oppgis etter § 4 nr. 1 adresse for meddelelser og forkynnelser m.m. Har søker eller rettighetshaver oppnevnt fullmektig, er fullmektigens adresse slik adresse så langt som fullmakten rekker. Er det flere søkere, rettighetshavere eller fullmektiger, og ikke annet er angitt, er adressen til den som er nevnt først, adresse for korrespondanse. Søker eller rettighetshaver kan når som helst melde inn ny adresse for korrespondanse til Patentstyret.</article></article><article class="legalArticle" data-lovdata-URL="LTI/forskrift/2010-12-20-1812/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fullmakt</span></h2><article class="legalP" id="paragraf-6-ledd-1">For at en fullmektig kan trekke søknaden tilbake eller kreve registreringen slettet, må det foreligge en fullmakt til dette som er undertegnet av søkeren eller innehaveren.</article></article><article class="legalArticle" data-lovdata-URL="LTI/forskrift/2010-12-20-1812/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgift</span></h2><article class="legalP" id="paragraf-7-ledd-1">For søknad om registrering av ansvarsmerke skal det ved påkrav betales kr 1000. Hvis fastsatt avgift ikke betales innen den frist Patentstyret setter, anses søknaden som ikke innkommet.</article><article class="legalP" id="paragraf-7-ledd-2">For gjenopptakelse av henlagt søknad i henhold til § 9 fjerde ledd skal det ved påkrav betales kr 500. Hvis fastsatt avgift ikke betales innen den frist Patentstyret setter, anses kravet om gjenopptakelse for ikke innkommet.</article><article class="legalP" id="paragraf-7-ledd-3">For krav om fornyelse av en ansvarsmerkeregistrering i henhold til § 12 skal det betales kr 700. For krav om fornyelse som skjer innen seks måneder etter utløpet av registreringsperioden skal det betales en tilleggsavgift (respittavgift) på kr 300. Hvis fastsatt avgift ikke betales innen den frist Patentstyret setter, anses vernet som opphørt.</article><article class="legalP" id="paragraf-7-ledd-4">For behandling av klage i Patentstyrets annen avdeling i henhold til § 13 skal det ved påkrav betales kr 2500. Hvis fastsatt avgift ikke betales innen den frist Patentstyret setter, anses klagen som ikke innkommet.</article><article class="legalP" id="paragraf-7-ledd-5">For behandling av administrativ overprøving i henhold til § 14 skal det ved påkrav betales kr 2500. Hvis fastsatt avgift ikke betales innen den frist Patentstyret setter, anses kravet om administrativ overprøving som ikke innkommet.</article><article class="legalP" id="paragraf-7-ledd-6">Bestemmelser om når en avgift skal regnes som betalt med fristavbrytende virkning er gitt i forskrift 13. desember 2010 nr. 1646 om avgifter og gebyrer til Patentstyret mv.</article></article><article class="legalArticle" data-lovdata-URL="LTI/forskrift/2010-12-20-1812/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Registreringshindre</span></h2><article class="legalP" id="paragraf-8-ledd-1">Ansvarsmerke må ikke registreres hvis det:<ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">strider mot lov, offentlig orden eller moral,</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">er egnet til å villede,</article></article></li><li data-li-identifier="3." data-name="3."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">er egnet til å forveksles med en annens foretaksnavn eller med stemplings-, ansvars-, eller varemerke som er registrert for en annen etter tidligere inngitt søknad eller med varemerke som var innarbeidet av en annen da søknad om registrering ble inngitt.</article></article></li></ul></article><article class="legalP" id="paragraf-8-ledd-2">Ansvarsmerke må ikke registreres hvis det er mindre enn fem år siden registreringen utløp for samme ansvarsmerke registrert på en annen.</article><article class="legalP" id="paragraf-8-ledd-3">Ansvarsmerke er bare egnet til å forveksles hvis de gjelder varer av samme eller lignende slag.</article></article><article class="legalArticle" data-lovdata-URL="LTI/forskrift/2010-12-20-1812/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandlingen av søknaden</span></h2><article class="legalP" id="paragraf-9-ledd-1">Søknaden regnes som innlevert selv om den ikke oppfyller vilkårene i § 3 og § 4 nr. 1–2, hvis den senere rettes eller leveres på korrekt måte.</article><article class="legalP" id="paragraf-9-ledd-2">Hvis søknaden ikke er i foreskrevet stand, eller det er noe til hinder for registrering, skal Patentstyret gi søkeren melding om dette. Søkeren skal gis en passende frist til å svare og i tilfelle rette mangelen.</article><article class="legalP" id="paragraf-9-ledd-3">Mangler ved søknaden skal ikke være til hinder for at søknaden anses som levert den dagen den kom inn til Patentstyret, forutsatt at mangelen blir rettet innen den frist som Patentstyret setter. Før en gjengivelse av det søkte merket er kommet inn til Patentstyret, har søknaden likevel ingen rettsvirkning til fordel for søkeren.</article><article class="legalP" id="paragraf-9-ledd-4">Hvis søkeren ikke svarer eller retter mangelen innen fristens utløp, skal søknaden henlegges. Behandlingen av søknaden gjenopptas hvis søkeren innen to måneder etter utløpet av fristen uttaler seg eller retter mangelen. Det skal betales fastsatt avgift. Gjenopptakelse gis bare én gang under behandlingen av søknaden.</article><article class="legalP" id="paragraf-9-ledd-5">Har søkeren svart på Patentstyrets melding innen den fastsatte fristen, men det fremdeles er mangler ved søknaden eller foreligger annen registreringshindring, skal søknaden avslås hvis ikke Patentstyret finner at søkeren bør få ny melding med ny frist. Reglene i forvaltningsloven gjelder som utfyllende bestemmelser til denne forskriften, med unntak av kapittel VI.</article></article><article class="legalArticle" data-lovdata-URL="LTI/forskrift/2010-12-20-1812/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Registrering</span></h2><article class="legalP" id="paragraf-10-ledd-1">Er søknaden i foreskrevet stand, og det ikke er funnet noe til hinder for registrering, skal merket føres inn i registeret og registreringsbrev sendes søkeren. Registreringen kunngjøres.</article></article><article class="legalArticle" data-lovdata-URL="LTI/forskrift/2010-12-20-1812/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Registreringens varighet</span></h2><article class="legalP" id="paragraf-11-ledd-1">Registreringen gjelder i ti år fra søknadsdagen, jf. § 2.</article><article class="legalP" id="paragraf-11-ledd-2">Registreringen kan fornyes etter bestemmelsene i § 12.</article></article><article class="legalArticle" data-lovdata-URL="LTI/forskrift/2010-12-20-1812/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Fornyelse</span></h2><article class="legalP" id="paragraf-12-ledd-1">Registreringen kan, etter krav fra innehaveren, fornyes for ti år om gangen, regnet fra utløpet av forrige registreringsperiode.</article><article class="legalP" id="paragraf-12-ledd-2">Krav om fornyelse skal leveres skriftlig til Patentstyret tidligst ett år før og senest seks måneder etter registreringsperiodens utløp. Det skal betales fastsatt avgift. Leveres krav innen seks måneder etter utløpet av registreringsperioden, må det dessuten betales en tilleggsavgift (respittavgift).</article><article class="legalP" id="paragraf-12-ledd-3">Betaling av fornyelsesavgift med angivelse av ansvarsmerkets registreringsnummer, som skjer innenfor fristene etter annet ledd, skal anses som et skriftlig krav om fornyelse.</article><article class="legalP" id="paragraf-12-ledd-4">Bestemmelsene i § 8 gjelder tilsvarende så langt de passer ved behandling av krav om fornyelse.</article></article><article class="legalArticle" data-lovdata-URL="LTI/forskrift/2010-12-20-1812/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage og domstolsprøving</span></h2><article class="legalP" id="paragraf-13-ledd-1">Den endelige avgjørelsen av Patentstyrets første avdeling av en registreringssøknad kan påklages til Patentstyrets annen avdeling hvis avgjørelsen har gått søkeren imot.</article><article class="legalP" id="paragraf-13-ledd-2">Bestemmelsene i § 3 gjelder tilsvarende så langt de passer.</article><article class="legalP" id="paragraf-13-ledd-3">Klage må være innkommet til Patentstyret innen to måneder fra den dag melding om avgjørelsen ble sendt til søkeren. I motsatt fall skal klagen avvises.</article><article class="legalP" id="paragraf-13-ledd-4">Klage over endelig avgjørelse i Patentstyrets annen avdeling kan påklages til domstolene hvis avgjørelsen har gått søkeren imot. Klage må være innkommet til domstolen innen to måneder fra den dag melding om avgjørelsen ble sendt til søkeren. Underretning om søksmålsfristen skal inntas i meddelelsen. I motsatt fall skal klagen avvises.</article><article class="legalP" id="paragraf-13-ledd-5">Søksmål som nevnt i tredje ledd må reises ved Oslo tingrett. Den som reiser søksmål skal samtidig gi melding om det til Patentstyret.</article></article><article class="legalArticle" data-lovdata-URL="LTI/forskrift/2010-12-20-1812/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Administrativ overprøving</span></h2><article class="legalP" id="paragraf-14-ledd-1">Et krav om administrativ overprøving skal leveres skriftlig til Patentstyret og<ul class="defaultList"><li data-li-identifier="1." data-name="1."><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">oppgi navnet og adressen til den som har levert kravet,</article></article></li><li data-li-identifier="2." data-name="2."><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">oppgi registreringen som kreves overprøvd,</article></article></li><li data-li-identifier="3." data-name="3."><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">oppgi hvilke grunner kravet bygger på, og</article></article></li><li data-li-identifier="4." data-name="4."><article class="listArticle" id="paragraf-14-ledd-1-punkt-4"><article class="legalP" id="paragraf-14-ledd-1-punkt-4-ledd-1">inneholde nødvendig dokumentasjon av forhold som påberopes til støtte for kravet.</article></article></li></ul></article><article class="legalP" id="paragraf-14-ledd-2">Hvis kravet ikke oppfyller vilkårene fastsatt i første ledd, skal Patentstyret gi en rimelig frist for uttalelse og mulig retting av manglene. Blir manglene ikke rettet innen utløpet av fristen, skal kravet avvises hvis ikke Patentstyret finner at det bør gis en ny frist.</article><article class="legalP" id="paragraf-14-ledd-3">Bestemmelsene i § 3 gjelder tilsvarende så langt de passer.</article><article class="legalP" id="paragraf-14-ledd-4">Det skal betales fastsatt avgift.</article><article class="legalP" id="paragraf-14-ledd-5">Krav om administrativ overprøving kan fremmes av enhver så lenge registreringen består.</article><article class="legalP" id="paragraf-14-ledd-6">Krav om administrativ overprøving og eventuelle senere innlegg skal leveres i to eksemplarer.</article><article class="legalP" id="paragraf-14-ledd-7">Er det levert to eller flere krav om overprøving av samme registrering, kan Patentstyret slå dem sammen til én sak hvis det ikke fremsettes en saklig begrunnet innvending mot dette.</article><article class="legalP" id="paragraf-14-ledd-8">Patentstyret kan ta hensyn til forhold som ikke er berørt i kravet om overprøving.</article><article class="legalP" id="paragraf-14-ledd-9">Bestemmelsene i § 13 gjelder tilsvarende så langt de passer.</article></article><article class="legalArticle" data-lovdata-URL="LTI/forskrift/2010-12-20-1812/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Slettelse</span></h2><article class="legalP" id="paragraf-15-ledd-1">Krav fra innehaver om slettelse av et ansvarsmerke fra registeret skal leveres skriftlig til Patentstyret og skal angi registreringsnummeret til den registreringen som ønskes slettet. Kravet skal være undertegnet av innehaveren selv eller av en fullmektig som innehaveren har gitt spesiell fullmakt til å kreve slettelse.</article></article><article class="legalArticle" data-lovdata-URL="LTI/forskrift/2010-12-20-1812/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overdragelse</span></h2><article class="legalP" id="paragraf-16-ledd-1">Retten til ansvarsmerke kan overdras i eller uten forbindelse med den virksomhet som det er knyttet til.</article><article class="legalP" id="paragraf-16-ledd-2">Ved overdragelse av virksomhet går retten til ansvarsmerke over til erververen, hvis det er knyttet til virksomheten og ikke annet er avtalt.</article><article class="legalP" id="paragraf-16-ledd-3">Krav om anmerkning i registeret om overdragelse av ansvarsmerke skal leveres skriftlig til Patentstyret. Kravet skal være undertegnet av innehaveren selv eller dennes fullmektig.</article></article><article class="legalArticle" data-lovdata-URL="LTI/forskrift/2010-12-20-1812/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-17-ledd-1">Forskriften trer i kraft 1. januar 2011.</article><article class="legalP" id="paragraf-17-ledd-2">For ansvarsmerkeregistreringer som er registrert på tidspunktet for ikrafttredelse av denne forskriften, vil registreringens varighet beregnes fra registreringstidspunktet.</article><article class="legalP" id="paragraf-17-ledd-3">Søknad om registrering av ansvarsmerker som er under behandling på tidspunktet for ikrafttredelse av denne forskriften, behandles i henhold til denne forskriften.</article><article class="legalP" id="paragraf-17-ledd-4">Bestemmelsene i forskriften her kommer til anvendelse så langt de passer på ansvarsmerkeregistreringer ved ikrafttredelse av denne forskriften.</article><article class="legalP" id="paragraf-17-ledd-5">For ansvarsmerkeregistreringer registrert før 2005 må registreringene fornyes innen 2015.</article></article></main></body></html>