<!DOCTYPE html><html lang="no"><head><title>Forskrift om endring i forskrift om årsregnskap og årsberetning (for kommuner og fylkeskommuner) og forskrift om særbudsjett, særregnskap og årsberetning for kommunale og fylkeskommunale foretak</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2010-03-04-354</dd><dt class="dokid">DokumentID</dt><dd class="dokid">LTI/forskrift/2010-03-04-354</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2010 hefte 4 s 692</dd><dt class="dateInForce">I kraft fra</dt><dd class="dateInForce">2011-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-12-15-1424</li><li>forskrift/2006-08-24-1033</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-09-25-107/§48</li></ul></dd><dt class="dateOfPublication">Kunngjort</dt><dd class="dateOfPublication">2010-03-12 14:40</dd><dt class="journalNumber">Journalnummer</dt><dd class="journalNumber">2010-0223</dd><dt class="titleShort">Korttittel</dt><dd class="titleShort">Endr. i forskrifter om regnskap for kommuner mv</dd><dt class="title">Tittel</dt><dd class="title">Forskrift om endring i forskrift om årsregnskap og årsberetning (for kommuner og fylkeskommuner) og forskrift om særbudsjett, særregnskap og årsberetning for kommunale og fylkeskommunale foretak</dd><dt class="miscInformation">Annet om dokumentet</dt><dd class="miscInformation"><strong>Hjemmel:</strong> Fastsatt av Kommunal- og regionaldepartementet 4. mars 2010 med hjemmel i lov 25. september 1992 nr. 107 om kommuner og fylkeskommuner (kommuneloven) § 48 nr. 6.</dd><dt class="refid">RefID</dt><dd class="refid">forskrift/2010-03-04-354</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om årsregnskap og årsberetning (for kommuner og fylkeskommuner) og forskrift om særbudsjett, særregnskap og årsberetning for kommunale og fylkeskommunale foretak<ul class="tocSubUl"><li>I<ul class="tocSubUl"><li>§ 2. Bokføring</li></ul></li><li>II<ul class="tocSubUl"><li>§ 8. Bokføring</li></ul></li><li>III</li><li>Merknader</li></ul></li></ul></dd></dl></header><main class="documentBody" data-lovdata-URL="LTI/forskrift/2010-03-04-354" id="dokument"><h1>Forskrift om endring i forskrift om årsregnskap og årsberetning (for kommuner og fylkeskommuner) og forskrift om særbudsjett, særregnskap og årsberetning for kommunale og fylkeskommunale foretak</h1><section class="section" data-name="kapI" id="kapittel-1" data-lovdata-URL="LTI/forskrift/2010-03-04-354/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift 15. desember 2000 nr. 1424 om årsregnskap og årsberetning (for kommuner og fylkeskommuner) gjøres følgende endring:</article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Bokføring</span></span><article class="legalP" id="kapittel-1-foreslåttparagraf-1-ledd-1">Bokføring, spesifikasjon, dokumentasjon og oppbevaring av regnskapsopplysninger skal foretas i tråd med lov 19. november 2004 nr. 73 om bokføring § 3 til § 14 og forskrift 1. desember 2004 nr. 1558 om bokføring kapittel 2 til 7.</article><article class="legalP" id="kapittel-1-foreslåttparagraf-1-ledd-2">Ved kontantsalg mindre enn 3G i den enkelte virksomhet gjelder likevel ikke forskrift 1. desember 2004 nr. 1558 om bokføring § 5-3-2 om kassaapparat mv., dersom kontantsalget skjer innenfor virksomhet som ikke er bokføringspliktig etter lov 19. november 2004 nr. 73 om bokføring § 2 annet ledd. Dokumentasjon av kontantsalg skal da foretas etter forskrift 1. desember 2004 nr. 1558 om bokføring § 5-4 om unntak fra kravene om dokumentasjon av kontantsalg.</article><article class="legalP" id="kapittel-1-foreslåttparagraf-1-ledd-3">Pliktig regnskapsrapportering omfatter:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">Regnskapsrapportering fastsatt med hjemmel i lov 25. september 1992 nr. 107 om kommuner og fylkeskommuner § 48 og § 49.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">Regnskapsrapportering fastsatt med hjemmel i lov 12. desember 2003 nr. 108 om kompensasjon av merverdiavgift for kommuner, fylkeskommuner mv. § 6.</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">Regnskapsrapportering som nevnt i lov 19. november 2004 nr. 73 om bokføring § 3, jf. forskrift 1. desember 2004 nr. 1558 om bokføring § 2-1.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2010-03-04-354/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift 24. august 2006 nr. 1033 om særbudsjett, særregnskap og årsberetning for kommunale og fylkeskommunale foretak gjøres følgende endring:</article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" id="kapittel-2-foreslåttparagraf-1"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Bokføring</span></span><article class="legalP" id="kapittel-2-foreslåttparagraf-1-ledd-1">Foretaket skal følge reglene om bokføring i forskrift 15. desember 2000 nr. 1424 om årsregnskap og årsberetning (for kommuner og fylkeskommuner) § 2.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2010-03-04-354/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Endringene trer i kraft 1. januar 2011.</article></section><section class="section" id="kapittel-4" data-lovdata-URL="LTI/forskrift/2010-03-04-354/KAPITTEL_4"><h2>Merknader</h2><article class="defaultP">Merknadene til § 2 i forskrift 15. desember 2000 nr. 1424 om årsregnskap og årsberetning (for kommuner og fylkeskommuner) skal lyde:</article> <article class="defaultP" margin-top="true"><i>Til § 2</i></article><article class="legalP" id="kapittel-4-ledd-1">Departementet legger til grunn at reglene i lov 19. november 2004 nr. 73 om bokføring (bokføringsloven) med tilhørende forskrift 1. desember 2004 nr. 1558 om bokføring (bokføringsforskriften) i sin helhet gjelder for kommunal og fylkeskommunal virksomhet som har plikt til å levere næringsoppgave etter ligningsloven eller omsetningsoppgave etter merverdiavgiftsloven, jf. bokføringsloven § 2 annet ledd. Bestemmelsene i forskriften her er ikke ment å endre dette.</article><article class="legalP" id="kapittel-4-ledd-2">Første ledd fastsetter at kommuner og fylkeskommuner skal følge reglene i bokføringsloven § 3 til § 14 og reglene i bokføringsforskriften kapittel 2 til 7. Dette innebærer at også virksomhet i kommuner og fylkeskommuner som ikke har bokføringsplikt etter bokføringsloven § 2 annet ledd skal følge reglene i bokføringsloven med tilhørende forskrift. Det følger likevel av bestemmelsen at virksomhet i kommuner og fylkeskommuner som ikke har bokføringsplikt etter bokføringsloven § 2 annet ledd er unntatt reglene i bokføringsforskriften kapittel 8 (om tilleggsbestemmelser og særlige regler for enkelte næringer og bransjer).</article><article class="legalP" id="kapittel-4-ledd-3">Annet ledd fastsetter et unntak fra kravet i bokføringsforskriften § 5-3-2 om kassaapparat mv. Unntaket gjelder dersom kontantsalget er mindre enn 3G i den aktuelle virksomhet, og dersom kontantsalget skjer innenfor virksomhet som ikke er bokføringspliktig etter bokføringsloven § 2 annet ledd. Dokumentasjon av kontantsalget skal i så fall skje i henhold til kravene i bokføringsforskriften § 5-4. Departementet legger til grunn at kravet om kassaapparat mv. i bokføringsforskriften § 5-3-2 likevel gjelder for virksomhet i kommuner og fylkeskommuner som har bokføringsplikt etter bokføringsloven § 2 annet ledd. Unntaket i annet ledd er ikke til hinder for at kommunen eller fylkeskommunen av hensyn til interne kontrollbehov likevel stiller krav om kassaapparat mv. for å dokumentere kontantsalg.</article><article class="legalP" id="kapittel-4-ledd-4">Tredje ledd fastsetter hva som regnes som pliktig regnskapsrapportering. For kommuner og fylkeskommuner vil pliktig regnskapsrapportering være regnskapsrapportering etter kommuneloven (årsregnskap og KOSTRA-rapportering) og kompensasjonsoppgave etter momskompensasjonsloven. Pliktig regnskapsrapportering vil også være rapportering som nevnt i bokføringsloven § 3, jf. bokføringsforskriften § 2-1. Pliktig regnskapsrapportering er definert nærmere fordi avgrensningen av begrepet er bestemmende for hva som skal bokføres, når bokføring skal skje og hvordan opplysningene skal spesifiseres mv. i henhold til reglene i bokføringsloven av 2004 med forskrift.</article> <article class="defaultP" margin-top="true">Merknadene til § 8 i forskrift 24. august 2006 nr. 1033 om særbudsjett, særregnskap og årsberetning for kommunale og fylkeskommunale foretak skal lyde:</article> <article class="defaultP" margin-top="true"><i>Til § 8</i></article><article class="legalP" id="kapittel-4-ledd-5">Bestemmelsen angir krav til foretaket om bokføring av regnskapsopplysninger. Se merknad til den aktuelle bestemmelsen i forskrift 15. desember 2000 nr. 1424 om årsregnskap og årsberetning (for kommuner og fylkeskommuner). Departementet legger til grunn at reglene i lov 19. november 2004 nr. 73 om bokføring (bokføringsloven) med tilhørende forskrift 1. desember 2004 nr. 1558 om bokføring (bokføringsforskriften) i sin helhet gjelder for kommunale og fylkeskommunale foretak som har plikt til å levere næringsoppgave etter ligningsloven eller omsetningsoppgave etter merverdiavgiftsloven, jf. bokføringsloven § 2 annet ledd.</article></section></main></body></html>