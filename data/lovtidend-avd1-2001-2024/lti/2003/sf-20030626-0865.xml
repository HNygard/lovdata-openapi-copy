<!DOCTYPE html><html lang="no"><head><title>Forskrift om statens petroleumsforsikringsfond.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-26-865</dd><dt class="dokid">DokumentID</dt><dd class="dokid">LTI/forskrift/2003-06-26-865</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1597</dd><dt class="dateInForce">I kraft fra</dt><dd class="dateInForce">2003-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-12-13-1312</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1986-05-30-23/§7</li><li>forskrift/1996-09-06-849</li></ul></dd><dt class="dateOfPublication">Kunngjort</dt><dd class="dateOfPublication">2003-07-04</dd><dt class="journalNumber">Journalnummer</dt><dd class="journalNumber">2003-0712</dd><dt class="titleShort">Korttittel</dt><dd class="titleShort">Forskrift om statens petroleumsforsikringsfond</dd><dt class="title">Tittel</dt><dd class="title">Forskrift om statens petroleumsforsikringsfond.</dd><dt class="miscInformation">Annet om dokumentet</dt><dd class="miscInformation">Fastsatt av Olje- og energidepartementet 26. juni 2003 med hjemmel i lov av 30. mai 1986 nr. 23 om statens petroleumsforsikringsfond § 7, jf. delegeringsvedtak av 6. september 1996 nr. 849.</dd><dt class="refid">RefID</dt><dd class="refid">forskrift/2003-06-26-865</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om statens petroleumsforsikringsfond.<ul class="tocSubUl"><li>§ 1. Forvaltning</li><li>§ 2. Arbeidskonto</li><li>§ 3. Plassering</li><li>§ 4. Referanseportefølje og relativ risiko</li><li>§ 5. Renterisiko</li><li>§ 6. Kredittrisiko</li><li>§ 7. Særskilte investeringsbegrensninger</li><li>§ 8. Risikosystemer og risikostyring</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-26-865" id="dokument"><h1>Forskrift om statens petroleumsforsikringsfond.</h1><article class="legalArticle" data-lovdata-URL="LTI/forskrift/2003-06-26-865/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forvaltning</span></h2><article class="legalP" id="paragraf-1-ledd-1">Norges Bank forvalter statens petroleumsforsikringsfond. Separat regnskap for fondet føres av Norges Bank. Regnskapet føres etter regnskapsprinsippet (periodiseringsprinsippet) og god regnskapsskikk. Unntatt fra regnskapsprinsippet er skadekostnadene, som føres etter kontantprinsippet (føres på utbetalingstidspunktet). Fondet skal ha særskilt arbeidskonto i norske kroner for inn- og utbetalinger til fondet.</article><article class="legalP" id="paragraf-1-ledd-2">Norges Bank skal søke å oppnå en høyest mulig avkastning på plasseringene, innenfor de begrensningene som følger av loven og denne forskrift og de retningslinjer som er gitt i medhold av denne forskrift.</article></article><article class="legalArticle" data-lovdata-URL="LTI/forskrift/2003-06-26-865/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Arbeidskonto</span></h2><article class="legalP" id="paragraf-2-ledd-1">Innestående beløp på fondets arbeidskonto kan normalt ikke overstige et beløp som svarer til 1/4-del av forventede premieutbetalinger det aktuelle år. Som forventede premieutbetalinger kan Olje- og energidepartementets premieavsetning for det aktuelle år legges til grunn. Innskudd på kontoen forrentes som innskudd på statens foliokonto.</article></article><article class="legalArticle" data-lovdata-URL="LTI/forskrift/2003-06-26-865/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plassering</span></h2><article class="legalP" id="paragraf-3-ledd-1">Norges Bank skal utover det som følger av § 1, første ledd, jf. § 2, plassere fondets midler i rentebærende instrumenter denominert i euro, danske kroner, svenske kroner, engelske pund eller sveitsiske franc.</article><article class="legalP" id="paragraf-3-ledd-2">Utsteder av rentebærende instrumenter skal være hjemmehørende i et av følgende land eller være en internasjonal organisasjon: <table><tbody><tr><td data-text-align="left" data-vertical-align="top">Europa:</td><td data-text-align="left" data-vertical-align="top">Belgia, Danmark, Finland, Frankrike, Hellas, Italia, Irland, Nederland, Portugal, Spania, Storbritannia, Sveits, Sverige, Tyskland og Østerrike.</td></tr><tr><td data-text-align="left" data-vertical-align="top">Amerika:</td><td data-text-align="left" data-vertical-align="top">Canada og USA.</td></tr><tr><td data-text-align="left" data-vertical-align="top">Asia og Oceania:</td><td data-text-align="left" data-vertical-align="top">Australia, Hong Kong, Japan, New Zealand og Singapore.</td></tr></tbody></table></article></article><article class="legalArticle" data-lovdata-URL="LTI/forskrift/2003-06-26-865/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Referanseportefølje og relativ risiko</span></h2><article class="legalP" id="paragraf-4-ledd-1">Olje- og energidepartementet fastsetter en referanseportefølje for statens petroleumsforsikringsfond. Departementet fastsetter en maksimal grense for de forventede avkastningsforskjellene mellom investeringene i den faktiske porteføljen og referanseporteføljen, målt ved relativ volatilitet.</article></article><article class="legalArticle" data-lovdata-URL="LTI/forskrift/2003-06-26-865/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Renterisiko</span></h2><article class="legalP" id="paragraf-5-ledd-1">Modifisert durasjon på den samlede porteføljen av rentebærende instrumenter og tilknyttede derivater skal være maksimalt 5.</article></article><article class="legalArticle" data-lovdata-URL="LTI/forskrift/2003-06-26-865/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kredittrisiko</span></h2><article class="legalP" id="paragraf-6-ledd-1">Olje- og energidepartementet fastlegger rammer for kredittrisikoen for petroleumsforsikringsfondet.</article></article><article class="legalArticle" data-lovdata-URL="LTI/forskrift/2003-06-26-865/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilte investeringsbegrensninger</span></h2><article class="legalP" id="paragraf-7-ledd-1">Fondet skal ikke være plassert i verdipapirer som Finansdepartementet har utelukket fra statens petroleumsfond, jf. forskrift av 3. oktober 1997 nr. 1078 for forvaltning av Statens petroleumsfond § 9.</article></article><article class="legalArticle" data-lovdata-URL="LTI/forskrift/2003-06-26-865/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Risikosystemer og risikostyring</span></h2><article class="legalP" id="paragraf-8-ledd-1">Norges Bank skal påse at det eksisterer betryggende risikosystemer og kontrollrutiner for de instrumenter som brukes i forvaltningen av fondet. Det kan benyttes derivater i den utstrekning den økonomiske eksponeringen som følger av dette ikke overstiger den eksponering en ville ha fått ved å investere i de underliggende instrumenter direkte.</article></article><article class="legalArticle" data-lovdata-URL="LTI/forskrift/2003-06-26-865/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forskriften trer i kraft 1. juli 2003. Forskrift av 13. desember 1996 nr. 1312 om Statens Petroleumsforsikringsfond oppheves samtidig.</article></article></main></body></html>