<!DOCTYPE html><html lang="no"><head><title>Forskrift om føringen av grunneiendoms-, adresse- og bygningsregisteret (GAB-registeret).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-26-968</dd><dt class="dokid">DokumentID</dt><dd class="dokid">LTI/forskrift/2003-06-26-968</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1820</dd><dt class="dateInForce">I kraft fra</dt><dd class="dateInForce">2003-06-26</dd><dt class="changesToDocuments">Endrer</dt><dd class="changesToDocuments"><ul><li>forskrift/1987-04-28-369</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-23-70/§4-1</li><li>forskrift/1979-10-19-4</li></ul></dd><dt class="dateOfPublication">Kunngjort</dt><dd class="dateOfPublication">2003-07-25</dd><dt class="journalNumber">Journalnummer</dt><dd class="journalNumber">2003-0840</dd><dt class="titleShort">Korttittel</dt><dd class="titleShort">Forskrift om føringen av GAB-registeret</dd><dt class="title">Tittel</dt><dd class="title">Forskrift om føringen av grunneiendoms-, adresse- og bygningsregisteret (GAB-registeret).</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 26. juni 2003 med hjemmel i lov av 23. juni 1978 nr. 70 om kartlegging, deling og registrering av grunneiendom (delingsloven) § 4-1, jf. forskrift av 19. oktober 1979 nr. 4 til lov om kartlegging, deling og registrering av grunneiendom (delingsloven). Del. av myndighet.</dd><dt class="refid">RefID</dt><dd class="refid">forskrift/2003-06-26-968</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om føringen av grunneiendoms-, adresse- og bygningsregisteret (GAB-registeret).<ul class="tocSubUl"><li>I<ul class="tocSubUl"><li>§ 1. Statens kartverks myndighet og ansvar</li><li>§ 2. Innhold i GAB</li><li>§ 3. Rapportering til GAB</li><li>§ 4. Rett til informasjon og innsyn</li><li>§ 5. Retting av mangelfulle opplysninger</li><li>§ 6. Behandling av GAB-opplysninger</li><li>§ 7. Utlevering av GAB-opplysninger</li><li>§ 8. Utlevering av fødselsnummer</li><li>§ 9. Vederlag</li><li>§ 10. Informasjonssikkerhet, taushetsplikt, mv.</li><li>§ 11. Klagerett</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-26-968" id="dokument"><h1>Forskrift om føringen av grunneiendoms-, adresse- og bygningsregisteret (GAB-registeret).</h1><section class="section" data-name="kapI" id="kapittel-1" data-lovdata-URL="LTI/forskrift/2003-06-26-968/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2003-06-26-968/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Statens kartverks myndighet og ansvar</span></h3><article class="legalP" id="kapittel-1-paragraf-1-ledd-1">Statens kartverk har ansvaret for forvaltning av GAB. Den tekniske driften kan overlates til en databehandler.</article><article class="legalP" id="kapittel-1-paragraf-1-ledd-2">Statens kartverk kan utføre endringer i rutinene for GAB og mindre endringer i spesifikasjonene for hvilke opplysninger GAB skal inneholde. Endringer som kan få betydning for personvernet skal forelegges Datatilsynet.</article><article class="legalP" id="kapittel-1-paragraf-1-ledd-3">Offentlig organ, eller offentlig eid foretak eller selskap, kan etter avtale med Statens kartverk føre opplysninger i GAB.</article></article><article class="legalArticle" data-lovdata-URL="LTI/forskrift/2003-06-26-968/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Innhold i GAB</span></h3><article class="legalP" id="kapittel-1-paragraf-2-ledd-1">GAB inneholder følgende opplysninger:<p class="leddfortsettelse">Grunneiendomsdelen:</p><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Identifikasjonsdata: Kommunenummer. Gårdsnummer, bruksnummer, festenummer og eierseksjonsnummer.</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Beskrivende data: Eiers navn, adresse og fødsels- eller organisasjonsnummer, etableringsdato, utskilt fra, sammenføyd med, areal.</article></article></li></ul><p class="leddfortsettelse">Adressedelen:</p><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Identifikasjonsdata: Kommunenummer. Gatenummer, husnummer og bokstav, eller gårds-, bruks-, feste- og undernummer. Bolignummer.</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Beskrivende data: Angivelse av adressens beliggenhet med grunn-, valg- og skolekrets. Sokn og poststed.</article></article></li></ul><p class="leddfortsettelse">Bygningsdelen:</p><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1">Identifikasjonsdata: Kommunenummer. Bygningsnummer, inngangsnummer og bolignummer.</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1">Beskrivende data: Tiltakshavers navn, adresse og fødsels- eller organisasjonsnummer. Bygningstype, byggeår, bygningsmaterialer, antall etasjer. Antall boliger eller lokaler og visse data om hver enkelt bolig eller lokale: størrelse, vann og kloakk, antall WC og bad, oppvarming, heis o.l.</article></article></li></ul><p class="leddfortsettelse">For alle tre deler:</p><ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1">Stedfestingsdata: Koordinater for representasjonspunkt.</article></article></li><li data-li-identifier="-" data-name="-"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1">Referansedata: Kobling mellom G-, A- og B-registret i systemet. Arkivreferanser.</article></article></li></ul></article><article class="legalP" id="kapittel-1-paragraf-2-ledd-2">GAB kan i tillegg inneholde andre tilsvarende opplysninger.</article></article><article class="legalArticle" data-lovdata-URL="LTI/forskrift/2003-06-26-968/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rapportering til GAB</span></h3><article class="legalP" id="kapittel-1-paragraf-3-ledd-1">De myndighetene som er pålagt å rapportere til GAB, jf. kapittel 14 i forskriftene til delingsloven, skal bruke de rutiner som til enhver tid gjelder for dette. Myndighetene må påse at opplysningene kommer korrekt inn i registret, og rette eventuelle feil snarest mulig.</article><article class="legalP" id="kapittel-1-paragraf-3-ledd-2">Inntil kontroll og oppretting er utført, arkiveres gjenparter av alle meldinger som blir gitt til registrene. Statens kartverk skal på tilsvarende måte arkivere grunnlaget for sin registrering.</article></article><article class="legalArticle" data-lovdata-URL="LTI/forskrift/2003-06-26-968/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rett til informasjon og innsyn</span></h3><article class="legalP" id="kapittel-1-paragraf-4-ledd-1">Enhver har rett til å få opplyst reglene for føring av GAB, og hvilke typer opplysninger som er tatt inn i registeret. Dersom den som ber om innsyn står oppført i GAB, skal vedkommende få opplyst hvilke opplysninger som er knyttet til vedkommende. Henvendelse om dette rettes til Statens kartverk som skal gi svar snarest mulig og senest innen 2 uker. Svaret skal gis skriftlig, dersom vedkommende ikke samtykker i at svaret blir gitt på annen måte.</article></article><article class="legalArticle" data-lovdata-URL="LTI/forskrift/2003-06-26-968/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Retting av mangelfulle opplysninger</span></h3><article class="legalP" id="kapittel-1-paragraf-5-ledd-1">Dersom det er behandlet opplysninger som er uriktige, ufullstendige eller som det ikke er adgang til å behandle, skal den myndighet som fører opplysningene av eget tiltak eller på begjæring av berørte, rette de mangelfulle opplysningene. Gjelder begjæringen endring av opplysninger som bare kan endres ved ny kart- eller delingsforretning, dom, rettsforlik eller etter vedtak fattet i henhold til lov eller forskrift, skal myndigheten informere om hvordan dette kan gjøres.</article></article><article class="legalArticle" data-lovdata-URL="LTI/forskrift/2003-06-26-968/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av GAB-opplysninger</span></h3><article class="legalP" id="kapittel-1-paragraf-6-ledd-1">Behandling av opplysninger fra GAB kan skje:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-6-ledd-1-punkt-1"><article class="legalP" id="kapittel-1-paragraf-6-ledd-1-punkt-1-ledd-1">for offentlig planlegging, saksbehandling og administrasjon,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-6-ledd-1-punkt-2"><article class="legalP" id="kapittel-1-paragraf-6-ledd-1-punkt-2-ledd-1">for oppgaver etter delingsloven, plan- og bygningsloven eller lov om eierseksjoner,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-6-ledd-1-punkt-3"><article class="legalP" id="kapittel-1-paragraf-6-ledd-1-punkt-3-ledd-1">ved søknad om offentlig tillatelse,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-6-ledd-1-punkt-4"><article class="legalP" id="kapittel-1-paragraf-6-ledd-1-punkt-4-ledd-1">for å vareta andre interesser knyttet til bruk eller disposisjoner over fast eiendom,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-6-ledd-1-punkt-5"><article class="legalP" id="kapittel-1-paragraf-6-ledd-1-punkt-5-ledd-1">dersom GAB-opplysningene bare omfatter opplysninger som identifiserer, stedfester eller typebestemmer eiendom, bygning eller adresse,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-6-ledd-1-punkt-6"><article class="legalP" id="kapittel-1-paragraf-6-ledd-1-punkt-6-ledd-1">dersom GAB-opplysningene ikke omfatter personopplysninger,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-6-ledd-1-punkt-7"><article class="legalP" id="kapittel-1-paragraf-6-ledd-1-punkt-7-ledd-1">dersom den som behandler opplysningene har hjemmel etter annet lovverk.</article></article></li></ul></article><article class="legalP" id="kapittel-1-paragraf-6-ledd-2">Med behandling menes enhver bruk av GAB-opplysninger, herunder sammenstilling, bearbeiding, lagring og utlevering.</article></article><article class="legalArticle" data-lovdata-URL="LTI/forskrift/2003-06-26-968/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utlevering av GAB-opplysninger</span></h3><article class="legalP" id="kapittel-1-paragraf-7-ledd-1">Statens kartverk kan bemyndige kommuner og andre offentlige organer til å utlevere opplysninger. Den tjenesteleverandør som er operatør for den sentrale GAB-databasen kan få tillatelse til å levere ut opplysninger på vegne av Statens kartverk, direkte eller via egne distributører.</article><article class="legalP" id="kapittel-1-paragraf-7-ledd-2">Det kan knyttes vilkår ved utlevering om behandlingen av GAB-opplysningene. Ved misbruk kan utlevert materiale kreves tilbake, og fremtidig forespørsel om utlevering kan avslås.</article><article class="legalP" id="kapittel-1-paragraf-7-ledd-3">Mottakeren skal informeres om vilkårene for å behandle opplysninger fra GAB.</article><article class="legalP" id="kapittel-1-paragraf-7-ledd-4">Statens kartverk skal unnta opplysninger fra utlevering, dersom vitale personlige eller offentlige interesser tilsier dette.</article><article class="legalP" id="kapittel-1-paragraf-7-ledd-5">Behandling som direkte eller indirekte kan innebære utlevering av personopplysninger til land utenfor det europeiske økonomiske samarbeidsområdet (EØS), skjer etter bestemmelser som utarbeides av Statens kartverk i samsvar med Datatilsynets retningslinjer.</article></article><article class="legalArticle" data-lovdata-URL="LTI/forskrift/2003-06-26-968/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utlevering av fødselsnummer</span></h3><article class="legalP" id="kapittel-1-paragraf-8-ledd-1">Fødselsnummer skal ikke utleveres uten at det er særlig grunnlag for dette.</article><article class="legalP" id="kapittel-1-paragraf-8-ledd-2">Følgende grupper kan få utlevert informasjon med fødselsnummer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-8-ledd-2-punkt-1"><article class="legalP" id="kapittel-1-paragraf-8-ledd-2-punkt-1-ledd-1">advokater</article></article></li><li data-li-identifier="b)" data-name="b)"><article class="listArticle" id="kapittel-1-paragraf-8-ledd-2-punkt-2"><article class="legalP" id="kapittel-1-paragraf-8-ledd-2-punkt-2-ledd-1">banker</article></article></li><li data-li-identifier="c)" data-name="c)"><article class="listArticle" id="kapittel-1-paragraf-8-ledd-2-punkt-3"><article class="legalP" id="kapittel-1-paragraf-8-ledd-2-punkt-3-ledd-1">forsikringsforetak</article></article></li><li data-li-identifier="d)" data-name="d)"><article class="listArticle" id="kapittel-1-paragraf-8-ledd-2-punkt-4"><article class="legalP" id="kapittel-1-paragraf-8-ledd-2-punkt-4-ledd-1">finansieringsselskaper</article></article></li><li data-li-identifier="e)" data-name="e)"><article class="listArticle" id="kapittel-1-paragraf-8-ledd-2-punkt-5"><article class="legalP" id="kapittel-1-paragraf-8-ledd-2-punkt-5-ledd-1">person eller foretak som driver inkassovirksomhet etter inkassolovens § 4 første ledd</article></article></li><li data-li-identifier="f)" data-name="f)"><article class="listArticle" id="kapittel-1-paragraf-8-ledd-2-punkt-6"><article class="legalP" id="kapittel-1-paragraf-8-ledd-2-punkt-6-ledd-1">kredittopplysningsforetak</article></article></li><li data-li-identifier="g)" data-name="g)"><article class="listArticle" id="kapittel-1-paragraf-8-ledd-2-punkt-7"><article class="legalP" id="kapittel-1-paragraf-8-ledd-2-punkt-7-ledd-1">eiendomsmegler</article></article></li><li data-li-identifier="h)" data-name="h)"><article class="listArticle" id="kapittel-1-paragraf-8-ledd-2-punkt-8"><article class="legalP" id="kapittel-1-paragraf-8-ledd-2-punkt-8-ledd-1">namsmyndighet</article></article></li><li data-li-identifier="i)" data-name="i)"><article class="listArticle" id="kapittel-1-paragraf-8-ledd-2-punkt-9"><article class="legalP" id="kapittel-1-paragraf-8-ledd-2-punkt-9-ledd-1">statlige forvaltningsorganer, kommuner, fylkeskommuner</article></article></li><li data-li-identifier="j)" data-name="j)"><article class="listArticle" id="kapittel-1-paragraf-8-ledd-2-punkt-10"><article class="legalP" id="kapittel-1-paragraf-8-ledd-2-punkt-10-ledd-1">andre som kan godtgjøre at de har hjemmel etter personopplysningsloven.</article></article></li></ul></article></article><article class="legalArticle" data-lovdata-URL="LTI/forskrift/2003-06-26-968/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Vederlag</span></h3><article class="legalP" id="kapittel-1-paragraf-9-ledd-1">Informasjon utleveres mot vederlag.</article><article class="legalP" id="kapittel-1-paragraf-9-ledd-2">Offentlige organer som er pålagt å gi meldinger til GAB, skal vederlagsfritt få de opplysningene som er nødvendige for å gjennomføre rutinene tilfredsstillende. Statens kartverk kan kreve en årlig avgift fastsatt av departementet for elektronisk oppkopling mot GAB-registeret.</article></article><article class="legalArticle" data-lovdata-URL="LTI/forskrift/2003-06-26-968/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Informasjonssikkerhet, taushetsplikt, mv.</span></h3><article class="legalP" id="kapittel-1-paragraf-10-ledd-1">Enhver som i stillings medfør eller i medhold av disse bestemmelsene har anledning til å gjøre seg kjent med opplysninger i GAB om noens personlige forhold, er pliktig til å bevare taushet om det vedkommende får kjennskap til. Opplysninger underlagt taushetsplikt må oppbevares på en forsvarlig måte slik at ingen uvedkommende får adgang til dem.</article><article class="legalP" id="kapittel-1-paragraf-10-ledd-2">Den som har ansvaret for driften av en GAB-database skal påse at databasen blir håndtert og oppbevart på en sikkerhetsmessig forsvarlig måte, herunder at det jevnlig tas sikkerhetskopier av databasen. Statens kartverk fastsetter nærmere instruks for tilgang til registrene og sikkerhetsrutiner, herunder for lagring og makulering av opplysninger fra GAB.</article><article class="legalP" id="kapittel-1-paragraf-10-ledd-3">Statens kartverk, kommuner som fører opplysninger i GAB, databehandler og distributør skal utøve forebyggende sikkerhetstjeneste for GAB i henhold til lov om forebyggende sikkerhetstjeneste. Personopplysningslovens bestemmelser om informasjonssikkerhet og internkontroll gjelder tilsvarende.</article></article><article class="legalArticle" data-lovdata-URL="LTI/forskrift/2003-06-26-968/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Klagerett</span></h3><article class="legalP" id="kapittel-1-paragraf-11-ledd-1">Avslag på forespørsel om utlevering av opplysninger fra GAB, eller krav om retting av opplysninger i GAB, kan påklages til Statens kartverk. Er avslaget fattet av Statens kartverk som førsteinstans, er Miljøverndepartementet klageinstans.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-06-26-968/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskriften trer i kraft straks.</article><article class="legalP" id="kapittel-2-ledd-2">Samtidig oppheves forskrift av 28. april 1987 nr. 369 om føringen av grunneiendoms-, adresse- og bygningsregister (GAB-registeret).</article></section></main></body></html>