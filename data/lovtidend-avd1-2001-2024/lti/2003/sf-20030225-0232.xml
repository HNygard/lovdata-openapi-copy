<!DOCTYPE html><html lang="no"><head><title>Forskrift om endring i forskrifter vedrørende indeksprissystemet for visse legemidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-25-232</dd><dt class="dokid">DokumentID</dt><dd class="dokid">LTI/forskrift/2003-02-25-232</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 417</dd><dt class="dateInForce">I kraft fra</dt><dd class="dateInForce">2003-03-03</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-22-1559</li><li>forskrift/1993-12-21-1219</li><li>forskrift/2000-12-21-1385</li><li>forskrift/1997-04-18-330</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-132/§6</li><li>lov/1992-12-04-132/§14</li><li>lov/2000-06-02-39/§5-5</li><li>lov/2000-06-02-39/§6-6</li><li>lov/1997-02-28-19/§5-3</li></ul></dd><dt class="dateOfPublication">Kunngjort</dt><dd class="dateOfPublication">2003-03-04</dd><dt class="journalNumber">Journalnummer</dt><dd class="journalNumber">2003-0223</dd><dt class="titleShort">Korttittel</dt><dd class="titleShort">Endr. i indeksprissystem for legemidler</dd><dt class="title">Tittel</dt><dd class="title">Forskrift om endring i forskrifter vedrørende indeksprissystemet for visse legemidler.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet 25. februar 2003 med hjemmel i lov av 4. desember 1992 nr. 132 om legemidler m.v. (legemiddelloven) § 6 første og tredje ledd og § 14 femte ledd, lov av 2. juni 2000 nr. 39 om apotek (apotekloven) § 5-5 tredje ledd og § 6-6 tredje ledd og lov av 28. februar 1997 nr. 19 om folketrygd (folketrygdloven) § 5-3 fjerde ledd.</dd><dt class="refid">RefID</dt><dd class="refid">forskrift/2003-02-25-232</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrifter vedrørende indeksprissystemet for visse legemidler.<ul class="tocSubUl"><li>I<ul class="tocSubUl"><li>§ 12-14. Indekspris</li><li>§ 12-15. Særlige regler ved reservasjoner</li><li>§ 12-16. Indeksprissystemets virkestoffer, indeksgrupper og legemidler</li><li>§ 12-17. Unntak fra gevinstdeling</li><li>§ 12-18. Beregning av indekspris</li><li>§ 12-19. Apotekets plikt til å rapportere reservasjonstilfellene</li><li>§ 12-20. Apotekets plikt til å rapportere oppnådde rabatter</li></ul></li><li>II</li><li>III</li><li>IV</li><li>V</li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-25-232" id="dokument"><h1>Forskrift om endring i forskrifter vedrørende indeksprissystemet for visse legemidler.</h1><section class="section" data-name="kapI" id="kapittel-1" data-lovdata-URL="LTI/forskrift/2003-02-25-232/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 22. desember 1999 nr. 1559 om legemidler (legemiddelforskriften) gjøres følgende endringer:</article> <article class="defaultP" margin-top="true">§ 12-12 tredje ledd skal lyde:</article><article class="legalP" id="kapittel-1-ledd-2">For reseptpliktige legemidler som det ikke er ført opp priser for i slike takstoversikter eller prislister som nevnt under denne paragraf, må apotekene ikke ta eller kreve høyere priser for enn dem som følger av reglene i § 12-1 til § 12-8. For legemidler som inngår i en indeksgruppe som nevnt i § 12-16 annet ledd kan apotek likevel kreve refundert fra folketrygden et beløp tilsvarende indekspris beregnet etter § 12-18.</article> <article class="defaultP" margin-top="true">Kapittel 12 ny del IV skal lyde:</article><span class="futuretitle" id="kapittel-1-foreslåttittel-1">IV. Indekspris for visse legemidler</span><article class="futureLegalArticle" data-name="§12-14" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 12-14</span>. <span class="legalArticleTitle">Indekspris</span></span><article class="legalP" id="kapittel-1-foreslåttparagraf-1-ledd-1">Indekspris er den pris som folketrygden maksimalt refunderer for legemidler som inngår i en indeksgruppe i § 12-16, med mindre unntaket i § 12-15 første ledd kommer til anvendelse.</article></article><article class="futureLegalArticle" data-name="§12-15" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12-15</span>. <span class="legalArticleTitle">Særlige regler ved reservasjoner</span></span><article class="legalP" id="kapittel-1-foreslåttparagraf-2-ledd-1">Folketrygden refunderer inntil legemidlets faktiske utsalgspris dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">rekvirenten har reservert seg mot bytte til annet merkenavn innen indeksgruppen, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">pasienten krever å få utlevert et merkenavn som har lavere utsalgspris enn indekspris.</article></article></li></ul></article><article class="legalP" id="kapittel-1-foreslåttparagraf-2-ledd-2">Dersom pasienten krever å få utlevert et merkenavn som har høyere utsalgspris enn indekspris, beregnes pasientens egenandel<sup class="footnotereference" data-footnotereferencevalue="1" data-unique-footnote-counter="1">1</sup> av indeksprisen. I tillegg kan apoteket kreve mellomlegget mellom indekspris og faktisk utsalgspris av pasienten. Dette mellomlegget skal ikke føres opp på pasientens egenandelskort.</article><article class="legalP" id="kapittel-1-foreslåttparagraf-2-ledd-3">Pasient som reserverer seg mot generisk bytte etter at legemidlet er utlevert, må selv dekke de kostnadene som er knyttet til ny reseptekspedering og utlevering, herunder forsendelse. Apoteket skal senest ved utleveringen eller forsendelsen av legemidlet informere pasienten om at bytte er foretatt og at det ekspederte legemidlet er likeverdig.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 18. april 1997 nr. 330 om stønad til dekning av utgifter til viktige legemidler og spesielt medisinsk utstyr (blåreseptforskriften) § 7 nr. 2 annet ledd.</article></footer></article><article class="futureLegalArticle" data-name="§12-16" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12-16</span>. <span class="legalArticleTitle">Indeksprissystemets virkestoffer, indeksgrupper og legemidler</span></span><article class="legalP" id="kapittel-1-foreslåttparagraf-3-ledd-1">Indeksprissystemet består av følgende virkestoffer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Omeprazol</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">Enalapril</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">Lisinopril</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">Citalopram</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-3-ledd-1-punkt-5"><article class="legalP" id="kapittel-1-foreslåttparagraf-3-ledd-1-punkt-5-ledd-1">Cetirizin</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-3-ledd-1-punkt-6"><article class="legalP" id="kapittel-1-foreslåttparagraf-3-ledd-1-punkt-6-ledd-1">Loratadin.</article></article></li></ul></article><article class="legalP" id="kapittel-1-foreslåttparagraf-3-ledd-2">Statens legemiddelverk fastsetter indeksgrupper og hvilke legemidler som skal inngå i de ulike indeksgruppene.</article></article><article class="futureLegalArticle" data-name="§12-17" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 12-17</span>. <span class="legalArticleTitle">Unntak fra gevinstdeling</span></span><article class="legalP" id="kapittel-1-foreslåttparagraf-4-ledd-1">Gevinstdeling som hjemlet i § 12-3 andre ledd kommer ikke til anvendelse på legemidler som omfattes av § 12-16.</article></article><article class="futureLegalArticle" data-name="§12-18" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 12-18</span>. <span class="legalArticleTitle">Beregning av indekspris</span></span><article class="legalP" id="kapittel-1-foreslåttparagraf-5-ledd-1">Statens legemiddelverk fastsetter indeksprisene i de enkelte indeksgruppene etter følgende regler:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">Indeksprisen oppdateres hver tredje måned og skal gjelde for alle legemidler i indeksgruppen. Beregningsperioden for fastsettelse av indekspris er de tre første av de fire foregående månedene.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">Indeksprisen fastsettes som et volumveid gjennomsnitt av grossistenes faktiske innkjøpspriser (netto GIP) for de legemidlene som inngår i indeksgruppen, med fradrag for rabatter knyttet til innkjøp av disse legemidlene som apotek har oppnådd fra andre enn grossist. Dette tillegges en beregningsteknisk grossistavanse på 10 pst. og maksimal apotekavanse.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-ledd-1-punkt-3"><article class="legalP" id="kapittel-1-foreslåttparagraf-5-ledd-1-punkt-3-ledd-1">Legemidler som er utlevert i henhold til rekvirentens eller pasientens reservasjon, inngår ikke i beregning av neste periodes indekspris.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-5-ledd-1-punkt-4"><article class="legalP" id="kapittel-1-foreslåttparagraf-5-ledd-1-punkt-4-ledd-1">Omsettes samme legemiddel mellom flere grossister slik at det foreligger flere priser, skal bare den netto GIP som innrapporteres av den første grossist i den norske omsetningsrekken inngå i beregningsgrunnlaget.</article></article></li></ul></article><article class="legalP" id="kapittel-1-foreslåttparagraf-5-ledd-2">Dersom særlige grunner taler for det, kan Statens legemiddelverk ved beregning av indekspris ta hensyn til leveringsdyktighet for de enkelte preparater.</article><article class="legalP" id="kapittel-1-foreslåttparagraf-5-ledd-3">Dersom det ikke foreligger fullstendig informasjon for fastsettelse av indekspris, fastsetter Statens legemiddelverk indeksprisen utfra et skjønnsmessig fastsatt beregningsgrunnlag. Det samme gjelder dersom de innrapporterte opplysningene baserer seg på utilbørlig omgåelse av indeksprissystemet. Det skal tas hensyn til alle forhold som kan sannsynliggjøre korrekt beregningsgrunnlag, herunder apotekenes utsalgspris, kjente rabatter, tidligere innmeldt netto GIP og kjente avansepåslag.</article></article><article class="futureLegalArticle" data-name="§12-19" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 12-19</span>. <span class="legalArticleTitle">Apotekets plikt til å rapportere reservasjonstilfellene</span></span><article class="legalP" id="kapittel-1-foreslåttparagraf-6-ledd-1">I tilfeller der rekvirenten eller pasienten reserverer seg mot bytte til annet legemiddel innen indeksgruppen, skal apoteket rapportere om reservasjonen.</article><article class="legalP" id="kapittel-1-foreslåttparagraf-6-ledd-2">Rapporten skal blant annet inneholde opplysninger om det er rekvirent eller pasient som har reservert seg, den faktiske utsalgspris for det legemidlet som ble utlevert, legemidlets varenummer og salgsvolum.</article><article class="legalP" id="kapittel-1-foreslåttparagraf-6-ledd-3">Rapporten sendes til Nasjonalt folkehelseinstitutt, som gir nærmere bestemmelser om innrapporteringen.</article></article><article class="futureLegalArticle" data-name="§12-20" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 12-20</span>. <span class="legalArticleTitle">Apotekets plikt til å rapportere oppnådde rabatter</span></span><article class="legalP" id="kapittel-1-foreslåttparagraf-7-ledd-1">Alle apotek skal rapportere om oppnådde rabatter fra andre enn grossister knyttet til kjøp av legemidler. Rabattene skal knyttes til varenummer og volum.</article><article class="legalP" id="kapittel-1-foreslåttparagraf-7-ledd-2">Rapporten sendes samlet til Nasjonalt folkehelseinstitutt, som gir nærmere bestemmelser om innrapporteringen.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-02-25-232/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I forskrift av 21. desember 1993 nr. 1219 om grossistvirksomhet med legemidler gjøres følgende endringer:</article> <article class="defaultP" margin-top="true">§ 18 første ledd nytt tredje punktum skal lyde:</article><article class="legalP" id="kapittel-2-ledd-2">Opplysningene skal legges til grunn ved beregning av indekspris, jf. forskrift om legemidler § 12-18.</article> <article class="defaultP" margin-top="true">§ 24 skal lyde:</article><article class="legalP" id="kapittel-2-ledd-3">Opplysninger om omsetning av legemidler kan benyttes til forskning, statlig styring og planlegging, beregning av indekspriser, samt fremstilling av offentlig statistikk over legemiddelforbruket i Norge.</article></section><section class="section" data-name="kapIII" id="kapittel-3" data-lovdata-URL="LTI/forskrift/2003-02-25-232/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">I forskrift av 21. desember 2000 nr. 1385 om pasientjournal gjøres følgende endring:</article> <article class="defaultP" margin-top="true">§ 8 første ledd ny bokstav s skal lyde:<ul class="defaultList"><li data-li-identifier="s)" data-name="s)"><article class="listArticle" id="kapittel-3-ledd-1-punkt-1"><article class="legalP" id="kapittel-3-ledd-1-punkt-1-ledd-1">En faglig begrunnelse<sup class="footnotereference" data-footnotereferencevalue="1" data-unique-footnote-counter="1">1</sup> i de tilfellene legen har reservert seg mot apotekets generiske bytterett.<sup class="footnotereference" data-footnotereferencevalue="2" data-unique-footnote-counter="3">2</sup></article></article></li></ul></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Forskrift av 18. april 1997 nr. 330 om stønad til dekning av utgifter til viktige legemidler og spesielt medisinsk utstyr § 7.</article><article class="footnote" data-name="2" data-unique-footnote-counter="3"><span class="footnoteLabel">2</span> Lov av 2. juni 2000 nr. 39 om apotek (apotekloven) § 6-6 andre ledd.</article></footer></section><section class="section" data-name="kapIV" id="kapittel-4" data-lovdata-URL="LTI/forskrift/2003-02-25-232/KAPITTEL_4"><h2 data-text-align="center">IV</h2><article class="legalP" id="kapittel-4-ledd-1">I forskrift av 18. april 1997 nr. 330 om stønad til dekning av utgifter til viktige legemidler og spesielt medisinsk utstyr gjøres følgende endringer:</article> <article class="defaultP" margin-top="true">§ 7 første ledd nr. 2 nytt annet ledd skal lyde:</article><article class="legalP" id="kapittel-4-ledd-2">Dersom pasienten krever å få utlevert et legemiddel som har høyere utsalgspris enn indekspris,<sup class="footnotereference" data-footnotereferencevalue="1" data-unique-footnote-counter="1">1</sup> og rekvirenten ikke har reservert seg mot generisk bytte, beregnes pasientens egenandel av indeksprisen. I tillegg kan apoteket kreve mellomlegget mellom indekspris og faktisk utsalgspris av pasienten. Dette mellomlegget skal ikke føres opp på pasientens egenandelskort.</article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Se forskrift av 22. desember 1999 nr. 1559 om legemidler (legemiddelforskriften) § 12-14 flg.</article></footer> <article class="defaultP" margin-top="true">§ 7 første ledd nr. 2 nåværende annet ledd blir nytt tredje ledd.</article></section><section class="section" data-name="kapV" id="kapittel-5" data-lovdata-URL="LTI/forskrift/2003-02-25-232/KAPITTEL_5"><h2 data-text-align="center">V</h2><article class="legalP" id="kapittel-5-ledd-1">Endringene trer i kraft 3. mars 2003.</article></section></main></body></html>