<!DOCTYPE html><html lang="no"><head><title>Forskrift om endring i forskrift om utlendingers adgang til riket og deres opphold her (utlendingsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-11-1863</dd><dt class="dokid">DokumentID</dt><dd class="dokid">LTI/forskrift/2003-12-11-1863</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 1 s 42</dd><dt class="dateInForce">I kraft fra</dt><dd class="dateInForce">2004-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-12-21-1028</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-24-64/§21</li><li>lov/1988-06-24-64/§59</li><li>forskrift/1990-12-21-1017</li><li>forskrift/2000-12-15-1263</li></ul></dd><dt class="dateOfPublication">Kunngjort</dt><dd class="dateOfPublication">2004-01-16</dd><dt class="lastupdated">Rettet</dt><dd class="lastupdated">2004-01-30 (§ 21 til § 21a)</dd><dt class="journalNumber">Journalnummer</dt><dd class="journalNumber">2004-0044</dd><dt class="titleShort">Korttittel</dt><dd class="titleShort">Endr. i utlendingsforskriften</dd><dt class="title">Tittel</dt><dd class="title">Forskrift om endring i forskrift om utlendingers adgang til riket og deres opphold her (utlendingsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 11. desember 2003 med hjemmel i lov av 24. juni 1988 nr. 64 om utlendingers adgang til riket og deres opphold her (utlendingsloven) § 21 og § 59, jf. delegeringsvedtak av 21. desember 1990 nr. 1017 og delegeringsvedtak av 15. desember 2000 nr. 1263.</dd><dt class="refid">RefID</dt><dd class="refid">forskrift/2003-12-11-1863</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om utlendingers adgang til riket og deres opphold her (utlendingsforskriften).<ul class="tocSubUl"><li>I<ul class="tocSubUl"><li>§ 54. Registrering av søknad om asyl</li><li>§ 54a. Registreringsbevis</li><li>§ 55. Asylintervju</li><li>§ 55a. Særskilt om intervju av barn</li><li>§ 56. Vedtak og vedtaksmyndighet</li><li>§ 56a. Søknad om asyl fra utlending som omfattes av lovens § 8a</li><li>§ 57. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-11-1863" id="dokument"><h1>Forskrift om endring i forskrift om utlendingers adgang til riket og deres opphold her (utlendingsforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-11-1863/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 21. desember 1990 nr. 1028 om utlendingers adgang til riket og deres opphold her (utlendingsforskriften) gjøres følgende endringer:</article> <article class="defaultP" margin-top="true">§ 21a annet ledd annet punktum skal lyde:</article><article class="legalP" id="kapittel-1-ledd-2">Bestemmelsene i § 54a får anvendelse så langt de passer.</article> <article class="defaultP" margin-top="true">§ 21a sjuende ledd skal lyde:</article><article class="legalP" id="kapittel-1-ledd-3">For søknad om asyl fra utlending som har fått tillatelse etter første ledd, gjelder bestemmelsene i § 56a.</article> <article class="defaultP" margin-top="true">Kapittel 3 første underoverskrift skal lyde:</article> <article class="defaultP" margin-top="true"><i>Saksbehandlingsregler i asylsaker, jf. lovens § 59</i></article> <article class="defaultP" margin-top="true">§ 54, ny § 54a, § 55, § 55a og § 56 under første underoverskrift skal lyde:</article><article class="futureLegalArticle" data-name="§54" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 54</span>. <span class="legalArticleTitle">Registrering av søknad om asyl</span></span><article class="legalP" id="kapittel-1-foreslåttparagraf-1-ledd-1">Søknad om asyl etter lovens § 17 settes frem skriftlig eller muntlig overfor politiet. Søknaden skal registreres på fastsatt skjema. Søknad om asyl omfatter også søknad om reisebevis eller utlendingspass, jf. § 74.</article><article class="legalP" id="kapittel-1-foreslåttparagraf-1-ledd-2">Pass eller annet reisedokument søkeren er i besittelse av, må innleveres sammen med søknad om asyl, jf. lovens § 17 fjerde ledd. Det samme gjelder for søkerens ektefelle eller samboer og barn, jf. § 23 annet ledd, som søker tillatelse etter innreise i medhold av lovens § 9 og § 17 tredje ledd, jf. § 22 og § 23 første ledd bokstav a, b, c og e.</article><article class="legalP" id="kapittel-1-foreslåttparagraf-1-ledd-3">Den som registrerer søknaden, skal gi søkeren veiledning om de rettigheter som følger av lovens § 34, og om nødvendig sørge for at tolk blir tilkalt, jf. lovens § 33.</article><article class="legalP" id="kapittel-1-foreslåttparagraf-1-ledd-4">Utlending som søker asyl, skal registreres individuelt. Medfølgende barn som søker samtidig med en eller begge foreldre, kan registreres i en av foreldrenes sak. Det skal bringes på det rene om eventuell medfølgende ektefelle eller samboer og barn søker asyl.</article><article class="legalP" id="kapittel-1-foreslåttparagraf-1-ledd-5">Det skal bringes på det rene om søkeren samtykker i at opplysninger om vedkommende innhentes fra andre myndigheter, herunder fra myndigheter i andre land enn hjemlandet, dersom det er av betydning for avgjørelsen av søknaden.</article></article><article class="futureLegalArticle" data-name="§54a" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 54a</span>. <span class="legalArticleTitle">Registreringsbevis</span></span><article class="legalP" id="kapittel-1-foreslåttparagraf-2-ledd-1">Asylsøker og familiemedlemmer som nevnt i § 54 annet ledd skal snarest mulig etter ankomst til riket utstyres med registreringsbevis for asylsøker, med mindre bortvisning etter lovens § 27 er under vurdering eller andre særlige grunner taler mot det.</article><article class="legalP" id="kapittel-1-foreslåttparagraf-2-ledd-2">Søkerens ektefelle eller samboer og barn som søker tillatelse etter innreise i medhold av lovens § 9, men ikke avledet status jf. lovens § 17 tredje ledd, skal utstyres med registreringsbevis dersom de ikke er i besittelse av reisedokument.</article><article class="legalP" id="kapittel-1-foreslåttparagraf-2-ledd-3">Registreringsbeviset gis gyldighet for et bestemt tidsrom av inntil seks måneders varighet. Registreringsbeviset inndras når utlendingen får utstedt reisebevis for flyktning eller utlendingspass, skal forlate riket eller for øvrig får tilbake sitt hjemlands pass. Politiet skal påse at dette blir gjort.</article><article class="legalP" id="kapittel-1-foreslåttparagraf-2-ledd-4">Registreringsbeviset er ikke å anse som dokumentasjon på at de angitte personalopplysninger er korrekte. Det gjelder ikke som reisedokument.</article><article class="legalP" id="kapittel-1-foreslåttparagraf-2-ledd-5">Registreringsbeviset utstedes av politiet. Politiet skal informere om de begrensninger som fremgår av fjerde ledd.</article></article><article class="futureLegalArticle" data-name="§55" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 55</span>. <span class="legalArticleTitle">Asylintervju</span></span><article class="legalP" id="kapittel-1-foreslåttparagraf-3-ledd-1">Med mindre søkeren blir bortvist til et første asylland eller land som deltar i samarbeidet i henhold til avtale mellom Norge, Island og Det europeiske fellesskap om kriterier og mekanismer for å avgjøre hvilken stat som er ansvarlig for behandlingen av en asylsøknad som fremlegges i Norge, Island eller en medlemsstat, skal asylintervju foretas snarest mulig. Asylsøkere over 18 år skal intervjues atskilt. Søkerens ektefelle eller samboer bør som regel intervjues personlig, selv om vedkommende ikke søker asyl.</article><article class="legalP" id="kapittel-1-foreslåttparagraf-3-ledd-2">Intervjuet skal tilrettelegges på en måte som sikrer at saken blir best mulig opplyst. Utlendingsdirektoratet skal klarlegge om søkeren i kraft av sitt asylgrunnlag eller ut fra sin livssituasjon har særlige behov under intervjusituasjonen. Kvinner skal spørres om de ønsker at intervjuer og/eller tolk skal være kvinne. Slike ønsker og andre særskilte behov skal etterkommes så langt det er praktisk mulig.</article><article class="legalP" id="kapittel-1-foreslåttparagraf-3-ledd-3">Med mindre søkeren og den som skal foreta intervjuet, kan kommunisere forsvarlig på et felles språk, skal tolk tilkalles. Søkeren skal opplyses om at tolken har taushetsplikt etter forvaltningslovens § 13 flg., og at overtredelse av taushetsplikten kan medføre straffansvar etter straffelovens § 121.</article><article class="legalP" id="kapittel-1-foreslåttparagraf-3-ledd-4">Før intervjuet tar til, skal søkeren oppfordres til å forklare seg sannferdig og fullstendig og orienteres om at uriktige opplysninger eller fortielse av forhold av vesentlig betydning vil bli tillagt vekt ved avgjørelsen. Det skal videre opplyses om at det er forbundet med straffansvar å gi vesentlig uriktige eller åpenbart villedende opplysninger, jf. lovens § 47 første ledd bokstav b. Søkeren skal gjøres kjent med at de opplysninger som gis under intervjuet vil danne grunnlag for avgjørelsen av søknaden, sammen med opplysninger gitt ved registreringen av asylsøknaden og i eventuell egenerklæring.</article><article class="legalP" id="kapittel-1-foreslåttparagraf-3-ledd-5">Søkeren skal gis anledning til å forklare seg med egne ord. Intervjueren skal så langt det er mulig avklare motstridende opplysninger.</article></article><article class="futureLegalArticle" data-name="§55a" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 55a</span>. <span class="legalArticleTitle">Særskilt om intervju av barn</span></span><article class="legalP" id="kapittel-1-foreslåttparagraf-4-ledd-1">Barn har uavhengig av asylgrunnlag og livssituasjon særlige behov under intervjusituasjonen.</article><article class="legalP" id="kapittel-1-foreslåttparagraf-4-ledd-2">Søker under 18 år som er kommet til riket uten foreldre eller andre som utøver foreldreansvar over søkeren, skal alltid ha hjelpeverge eller fullmektig til stede under intervjuet. Intervjuet skal så vidt mulig foretas innen 14 dager etter at søknad er fremsatt.</article><article class="legalP" id="kapittel-1-foreslåttparagraf-4-ledd-3">Den totale livssituasjonen til medfølgende barn skal klarlegges under intervjuet av foreldrene. I den forbindelse skal det avholdes en samtale med barnet med mindre det anses åpenbart unødvendig eller foreldrene motsetter seg dette. Minst en av foreldrene må være til stede under samtalen.</article><article class="legalP" id="kapittel-1-foreslåttparagraf-4-ledd-4">For øvrig gjelder bestemmelsene i § 55 så langt de passer.</article></article><article class="futureLegalArticle" data-name="§56" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 56</span>. <span class="legalArticleTitle">Vedtak og vedtaksmyndighet</span></span><article class="legalP" id="kapittel-1-foreslåttparagraf-5-ledd-1">Utlendingsdirektoratet avgjør søknad om asyl etter lovens § 17, jf. lovens § 21 første ledd. Utlendingsdirektoratet skal påse at asylsøknaden er så godt opplyst som mulig før avgjørelse treffes.</article><article class="legalP" id="kapittel-1-foreslåttparagraf-5-ledd-2">Når søknaden innvilges, skal flyktningen skriftlig gjøres kjent med virkningen av asyl og med at innvilget asyl kan tilbakekalles, jf. § 63 og § 64.</article><article class="legalP" id="kapittel-1-foreslåttparagraf-5-ledd-3">Er vilkårene for asyl ikke oppfylt, skal Utlendingsdirektoratet vurdere om utlendingen skal eller bør gis tillatelse etter lovens § 8 annet ledd, jf. § 21 første til fjerde ledd.</article><article class="legalP" id="kapittel-1-foreslåttparagraf-5-ledd-4">Gis utlendingen ikke tillatelse til opphold i riket, skal Utlendingsdirektoratet treffe vedtak om bortvisning etter § 119 når vilkårene er oppfylt.</article><article class="legalP" id="kapittel-1-foreslåttparagraf-5-ledd-5">Finner Utlendingsdirektoratet det i en asylsak åpenbart at vilkårene i lovens § 15 første ledd ikke er oppfylt, eller har utlendingen søknad om asyl til behandling i et annet land eller har fått avslag på slik søknad der, skal det settes en kortere frist enn tre uker for innlevering av eventuell anmodning om utsatt iverksetting. Ved fastsettelse av fristen tas det hensyn til behovet for rask iverksetting.</article></article> <article class="defaultP" margin-top="true">§ 56a under andre underoverskrift skal lyde:</article><article class="futureLegalArticle" data-name="§56a" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 56a</span>. <span class="legalArticleTitle">Søknad om asyl fra utlending som omfattes av lovens § 8a</span></span><article class="legalP" id="kapittel-1-foreslåttparagraf-6-ledd-1">Søknad om asyl fra utlending som nevnt i § 21a kan stilles i bero i inntil tre år fra det tidspunkt søkeren første gang fikk tillatelse, jf. lovens § 8a fjerde ledd. Vedtak om dette treffes av Utlendingsdirektoratet, som kan gi politiet myndighet til å stille søknad om asyl i bero, jf. lovens § 8a femte ledd.</article><article class="legalP" id="kapittel-1-foreslåttparagraf-6-ledd-2">Når søknad om asyl er stilt i bero, skal passet eller annet reisedokument søkeren har innlevert sammen med søknaden, leveres tilbake.</article><article class="legalP" id="kapittel-1-foreslåttparagraf-6-ledd-3">Når adgangen til å gi kollektiv beskyttelse er bortfalt, eller det er gått tre år siden søkeren første gang fikk tillatelse, skal søkeren informeres om at asylsøknaden bare tas under behandling dersom søkeren innen en fastsatt frist uttrykkelig tilkjennegir ønske om dette, jf. lovens § 8a femte ledd.</article><article class="legalP" id="kapittel-1-foreslåttparagraf-6-ledd-4">For behandling av asylsøknaden gjelder bestemmelsene i § 56 og § 57. Bestemmelsene i § 54 – § 55a får anvendelse så langt de passer.</article></article> <article class="defaultP" margin-top="true">§ 57 flyttes til underoverskriften «Klage i asylsaker» og skal lyde:</article><article class="futureLegalArticle" data-name="§57" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 57</span>. <span class="legalArticleTitle">Klage</span></span><article class="legalP" id="kapittel-1-foreslåttparagraf-7-ledd-1">Utlendingsdirektoratets vedtak kan påklages til Utlendingsnemnda, jf. lovens § 38 tredje ledd.</article><article class="legalP" id="kapittel-1-foreslåttparagraf-7-ledd-2">Klage sendes til Utlendingsdirektoratet til forberedende behandling.</article></article> <article class="defaultP" margin-top="true">Underoverskriften «Registreringsbevis for asylsøker m.v., jfr. lovens § 59» oppheves.</article> <article class="defaultP" margin-top="true">§ 58 oppheves.</article> <article class="defaultP" margin-top="true">§ 59 første ledd første punktum skal lyde:</article><article class="legalP" id="kapittel-1-ledd-4">Asylsøker og familiemedlemmer som nevnt i § 54 annet ledd som blir utplassert på et mottakssted i en kommune, må oppholde seg i kommunen inntil søknaden er endelig avgjort.</article> <article class="defaultP" margin-top="true">§ 62 tredje ledd første punktum skal lyde:</article><article class="legalP" id="kapittel-1-ledd-5">Tillatelse etter § 61 første ledd anmerkes i registreringsbevis for asylsøker, jf. § 54a.</article> <article class="defaultP" margin-top="true">§ 74 første ledd skal lyde:</article><article class="legalP" id="kapittel-1-ledd-6">Søknad om asyl omfatter også søknad om reisebevis eller utlendingspass, jf. § 54 første ledd.</article> <article class="defaultP" margin-top="true">§ 79 annet og nytt tredje ledd skal lyde:</article><article class="legalP" id="kapittel-1-ledd-7">Samtidig med vedtak om overføring kan Utlendingsdirektoratet avgjøre om utlendingen skal gis status som flyktning. Reglene i § 54 til § 57 får anvendelse så langt de passer.</article><article class="legalP" id="kapittel-1-ledd-8">Utlending som er innvilget innreisetillatelse til Norge, skal få informasjon om at dette også innebærer arbeidstillatelse eller oppholdstillatelse. Utlending som samtidig er innvilget flyktningstatus og arbeids- eller oppholdstillatelse etter lovens § 18 første ledd, eller tillatelse etter lovens § 8 annet ledd, skal informeres om dette og om virkningen av vedtaket, jf. § 81. Utlending som kun er innvilget innreisetillatelse, skal gis informasjon om at vedtak i spørsmålet om flyktningstatus vil bli truffet etter ankomst.</article> <article class="defaultP" margin-top="true">§ 79 nåværende tredje ledd blir nytt fjerde ledd.</article> <article class="defaultP" margin-top="true">§ 81 skal lyde:</article><article class="legalP" id="kapittel-1-ledd-9">Utlending som er innvilget flyktningstatus etter lovens § 16, har rett til asyl og får arbeidstillatelse eller oppholdstillatelse, jf. lovens § 18 første ledd. Utlending som er gitt innreisetillatelse til Norge etter lovens § 22, får arbeidstillatelse eller oppholdstillatelse etter lovens § 8 annet ledd.</article><article class="legalP" id="kapittel-1-ledd-10">Overføringsflyktninger skal utstyres med registreringsbevis, jf. § 54a.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-11-1863/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. februar 2004.</article></section></main></body></html>