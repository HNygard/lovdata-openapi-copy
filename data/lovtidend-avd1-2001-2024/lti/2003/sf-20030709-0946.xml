<!DOCTYPE html><html lang="no"><head><title>Forskrift om forvaltningsselskaper for verdipapirfonds plikt til å gi melding om selskapets aksjeeiere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-09-946</dd><dt class="dokid">DokumentID</dt><dd class="dokid">LTI/forskrift/2003-07-09-946</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1759</dd><dt class="dateInForce">I kraft fra</dt><dd class="dateInForce">2003-07-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-06-12-52/§2-4</li></ul></dd><dt class="dateOfPublication">Kunngjort</dt><dd class="dateOfPublication">2003-07-15</dd><dt class="journalNumber">Journalnummer</dt><dd class="journalNumber">2003-0812</dd><dt class="titleShort">Korttittel</dt><dd class="titleShort">Forskrift om forvaltningsselskaps meldeplikt</dd><dt class="title">Tittel</dt><dd class="title">Forskrift om forvaltningsselskaper for verdipapirfonds plikt til å gi melding om selskapets aksjeeiere.</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 9. juli 2003 med hjemmel i lov av 12. juni 1981 nr. 52 om verdipapirfond § 2-4 siste ledd.</dd><dt class="refid">RefID</dt><dd class="refid">forskrift/2003-07-09-946</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltningsselskaper for verdipapirfonds plikt til å gi melding om selskapets aksjeeiere.<ul class="tocSubUl"><li>§ 1. Virkeområde</li><li>§ 2. Formål</li><li>§ 3. Definisjoner</li><li>§ 4. Meldeplikt ved endringer i aksjeeierstrukturen</li><li>§ 5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-09-946" id="dokument"><h1>Forskrift om forvaltningsselskaper for verdipapirfonds plikt til å gi melding om selskapets aksjeeiere.</h1><article class="legalArticle" data-lovdata-URL="LTI/forskrift/2003-07-09-946/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder forvaltningsselskaper for verdipapirfond.</article></article><article class="legalArticle" data-lovdata-URL="LTI/forskrift/2003-07-09-946/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Formålet med forskriften er å sette tilsynsmyndigheten i stand til å vurdere om aksjeeieren anses egnet til å sikre en god og fornuftig forvaltning av forvaltningsselskapet, som nevnt i verdipapirfondloven § 2-4 tredje ledd. Tilsynsmyndigheten skal gis mulighet til å ha kontroll med store aksjeeiere i foretaket for å forebygge at en eier misbruker sin stilling og innflytelse over foretakets virksomhet.</article></article><article class="legalArticle" data-lovdata-URL="LTI/forskrift/2003-07-09-946/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">Med betydelige eierandeler menes<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">eierandel som representerer minst 10 prosent av aksjekapitalen eller stemmene i et forvaltningsselskap, eller</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">på annen måte gjør det mulig å utøve betydelig innflytelse over forvaltningen av selskapet.</article></article></li></ul></article><article class="legalP" id="paragraf-3-ledd-2">Likt med vedkommende aksjeeiers egne aksjer regnes i denne sammenheng aksjer som eies av personer eller selskaper med tilknytning til vedkommende aksjeeier som nevnt i verdipapirfondloven § 1-2 annet ledd.</article></article><article class="legalArticle" data-lovdata-URL="LTI/forskrift/2003-07-09-946/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt ved endringer i aksjeeierstrukturen</span></h2><article class="legalP" id="paragraf-4-ledd-1">Forvaltningsselskap for verdipapirfond skal underrette Kredittilsynet om erverv av betydelige eierandeler i foretaket, så snart foretaket får kjennskap til det.</article><article class="legalP" id="paragraf-4-ledd-2">Første ledd gjelder tilsvarende ved økning av betydelige eierandeler som medfører at erververens andel av aksjekapitalen eller stemmene i foretaket når opp til eller overstiger 1/5, 1/3, 1/2, 2/3 eller 9/10 av aksjekapitalen eller en tilsvarende andel av stemmene i selskapet.</article><article class="legalP" id="paragraf-4-ledd-3">Bestemmelsene i første og annet ledd gjelder tilsvarende ved avhendelse av eierandeler som medfører at andelens størrelse kommer under de grenser som nevnt.</article><article class="legalP" id="paragraf-4-ledd-4">Erverv av rettigheter til aksjer omfattes ikke av bestemmelsen, med mindre rettigheten gir betydelig innflytelse over selskapet.</article><article class="legalP" id="paragraf-4-ledd-5">Ved underretning etter denne bestemmelsen skal foretaket, så langt det lar seg gjøre, oppgi følgende:<ul class="defaultList"><li data-li-identifier="1)" data-name="1)"><article class="listArticle" id="paragraf-4-ledd-5-punkt-1"><article class="legalP" id="paragraf-4-ledd-5-punkt-1-ledd-1">der aksjeeieren er en fysisk person; <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-5-punkt-1-ledd-1-punkt-1"><article class="legalP" id="paragraf-4-ledd-5-punkt-1-ledd-1-punkt-1-ledd-1">navn, fødselsnummer og adresse,</article></article></li><li data-li-identifier="b)" data-name="b)"><article class="listArticle" id="paragraf-4-ledd-5-punkt-1-ledd-1-punkt-2"><article class="legalP" id="paragraf-4-ledd-5-punkt-1-ledd-1-punkt-2-ledd-1">aksjeeierens arbeidsvirksomhet og styreverv de siste tre årene,</article></article></li><li data-li-identifier="c)" data-name="c)"><article class="listArticle" id="paragraf-4-ledd-5-punkt-1-ledd-1-punkt-3"><article class="legalP" id="paragraf-4-ledd-5-punkt-1-ledd-1-punkt-3-ledd-1">om aksjeeieren er egnethetsvurdert i Norge eller annen EØS-stat i løpet av det siste år, samt bekreftelse på dette,</article></article></li><li data-li-identifier="d)" data-name="d)"><article class="listArticle" id="paragraf-4-ledd-5-punkt-1-ledd-1-punkt-4"><article class="legalP" id="paragraf-4-ledd-5-punkt-1-ledd-1-punkt-4-ledd-1">aksjeeierens andel av aksjene og stemmene i selskapet, angitt i prosent.</article></article></li></ul></article></article></li><li data-li-identifier="2)" data-name="2)"><article class="listArticle" id="paragraf-4-ledd-5-punkt-2"><article class="legalP" id="paragraf-4-ledd-5-punkt-2-ledd-1">der aksjeeieren er en juridisk person; <ul class="defaultList"><li data-li-identifier="a)" data-name="a)"><article class="listArticle" id="paragraf-4-ledd-5-punkt-2-ledd-1-punkt-1"><article class="legalP" id="paragraf-4-ledd-5-punkt-2-ledd-1-punkt-1-ledd-1">navn, organisasjonsnummer og adresse,</article></article></li><li data-li-identifier="b)" data-name="b)"><article class="listArticle" id="paragraf-4-ledd-5-punkt-2-ledd-1-punkt-2"><article class="legalP" id="paragraf-4-ledd-5-punkt-2-ledd-1-punkt-2-ledd-1">navn på aksjeeiere som direkte eller indirekte eier 10 prosent eller mer av den juridiske personen,</article></article></li><li data-li-identifier="c)" data-name="c)"><article class="listArticle" id="paragraf-4-ledd-5-punkt-2-ledd-1-punkt-3"><article class="legalP" id="paragraf-4-ledd-5-punkt-2-ledd-1-punkt-3-ledd-1">styremedlemmenes og ledelsens navn og adresse,</article></article></li><li data-li-identifier="d)" data-name="d)"><article class="listArticle" id="paragraf-4-ledd-5-punkt-2-ledd-1-punkt-4"><article class="legalP" id="paragraf-4-ledd-5-punkt-2-ledd-1-punkt-4-ledd-1">andel av aksjene og stemmene i verdipapirforetaket, angitt i prosent,</article></article></li><li data-li-identifier="e)" data-name="e)"><article class="listArticle" id="paragraf-4-ledd-5-punkt-2-ledd-1-punkt-5"><article class="legalP" id="paragraf-4-ledd-5-punkt-2-ledd-1-punkt-5-ledd-1">om aksjeeieren er under tilsyn i Norge eller annen EØS-stat, samt bekreftelse på dette.</article></article></li></ul></article></article></li></ul></article><article class="legalP" id="paragraf-4-ledd-6">Kredittilsynet kan under enhver omstendighet be om ytterligere opplysninger og dokumentasjon enn det som er nevnt i femte ledd nr. 1 og 2.</article></article><article class="legalArticle" data-lovdata-URL="LTI/forskrift/2003-07-09-946/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" id="paragraf-5-ledd-1">Forskriften trer i kraft straks.</article></article></main></body></html>