<!DOCTYPE html><html lang="no"><head><title>Lov om endringer i lov 28. juni 2002 nr. 57 om valg til fylkesting og kommunestyrer (valgloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-06-20-46</dd><dt class="dokid">DokumentID</dt><dd class="dokid">LTI/lov/2003-06-20-46</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 9 s 1388</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/2002-06-28-57</li><li>lov/1985-03-01-3</li><li>lov/1992-09-25-107</li></ul></dd><dt class="dateOfPublication">Kunngjort</dt><dd class="dateOfPublication">2003-06-20</dd><dt class="lastupdated">Rettet</dt><dd class="lastupdated">2003-06-23 (hjemmelsfelt)</dd><dt class="journalNumber">Journalnummer</dt><dd class="journalNumber">2003-0591</dd><dt class="titleShort">Korttittel</dt><dd class="titleShort">Endringslov til valgloven mv.</dd><dt class="title">Tittel</dt><dd class="title">Lov om endringer i lov 28. juni 2002 nr. 57 om valg til fylkesting og kommunestyrer (valgloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.45 (2001–2002), Innst.O.nr.102 (2002–2003) og Besl.O.nr.101 (2002–2003). Odels- og lagtingsvedtak hhv. 4. og 12. juni 2003. Fremmet av Kommunal- og regionaldepartementet.</dd><dt class="refid">RefID</dt><dd class="refid">lov/2003-06-20-46</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 28. juni 2002 nr. 57 om valg til fylkesting og kommunestyrer (valgloven).<ul class="tocSubUl"><li>I<ul class="tocSubUl"><li>§ 1-1. Lovens formål</li><li>§ 2-1. Stemmerett ved stortingsvalg</li><li>§ 2-2. Stemmerett ved fylkestingsvalg og kommunestyrevalg</li><li>§ 3-1. Valgbarhet ved stortingsvalg</li><li>§ 3-2. Rett til å kreve fritak fra stortingsvalg</li><li>§ 4-4. Riksvalgstyret</li><li>§ 9-1. Tidspunktet for valgene</li><li>§ 10-8. Oversending av materiell ved stortingsvalg og fylkestingsvalg</li><li>§ 10-9. Fylkesvalgstyrets kontroll ved stortingsvalg og fylkestingsvalg</li><li>§ 11-1. Valgdistriktene ved stortingsvalg</li><li>§ 11-2. Antall stortingsrepresentanter. Distriktsrepresentanter og utjevningsrepresentanter</li><li>§ 11-3. Fordeling av mandatene på valgdistriktene ved stortingsvalg</li><li>§ 11-4. Fordeling av distriktsmandatene mellom valglistene ved stortingsvalg</li><li>§ 11-5. Kåring av kandidater til distriktsmandatene ved stortingsvalg</li><li>§ 11-6. Fordelingen av utjevningsmandatene på partiene og valgdistriktene ved stortingsvalg</li><li>§ 11-7. Kåring av kandidater til utjevningsmandatene ved stortingsvalg</li><li>§ 11-8. Fullmakter til de valgte stortingsrepresentantene</li><li>§ 11-9. Underretning til de valgte stortingsrepresentantene</li><li>§ 13-1. Klage ved stortingsvalg</li><li>§ 13-3. Kontroll av stortingsvalg. Ugyldig valg – omvalg</li><li>§ 14-1. Nytt valgoppgjør til Stortinget</li><li>§ 15-9. Utgifter som dekkes av statskassen</li></ul></li><li>II<ul class="tocSubUl"><li>§ 39a. Innbyggerinitiativ</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2003-06-20-46" id="dokument"><h1>Lov om endringer i lov 28. juni 2002 nr. 57 om valg til fylkesting og kommunestyrer (valgloven).</h1><article class="defaultP" data-text-size="small">Endringer i følgende andre lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 1. mars 1985 nr. 3 om stortingsvalg, fylkestingsvalg og kommunestyrevalg (Valgloven 1985).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 25. september 1992 nr. 107 om kommuner og fylkeskommuner (kommuneloven).</article></article></li></ul></article><section class="section" data-name="kapI" id="kapittel-1" data-lovdata-URL="LTI/lov/2003-06-20-46/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 28. juni 2002 nr. 57 om valg til fylkesting og kommunestyrer (valgloven) gjøres følgende endringer:</article> <article class="defaultP" margin-top="true">Lovens tittel skal lyde:<p class="leddfortsettelse"><i>Lov om valg til Stortinget, fylkesting og kommunestyrer (valgloven)</i></p></article> <article class="defaultP" margin-top="true">§ 1-1 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader">§ 1-1. <span class="legalArticleTitle">Lovens formål</span></span><article class="legalP" id="kapittel-1-foreslåttparagraf-1-ledd-1">Formålet med loven er å legge forholdene til rette slik at borgerne ved frie, direkte og hemmelige valg skal kunne velge sine representanter til Stortinget, fylkesting og kommunestyrer.</article></article> <article class="defaultP" margin-top="true">§ 1-2 første ledd skal lyde:</article><article class="numberedLegalP" data-numerator="1" id="kapittel-1-nummer-1">(1) Denne loven gjelder ved<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-1-punkt-1"><article class="legalP" id="kapittel-1-nummer-1-punkt-1-ledd-1">valg av representanter til Stortinget,</article></article></li><li data-li-identifier="b)" data-name="b)"><article class="listArticle" id="kapittel-1-nummer-1-punkt-2"><article class="legalP" id="kapittel-1-nummer-1-punkt-2-ledd-1">valg av representanter til fylkesting og</article></article></li><li data-li-identifier="c)" data-name="c)"><article class="listArticle" id="kapittel-1-nummer-1-punkt-3"><article class="legalP" id="kapittel-1-nummer-1-punkt-3-ledd-1">valg av representanter til kommunestyrer.</article></article></li></ul></article> <article class="defaultP" margin-top="true">§ 2-1 skal lyde:</article><article class="futureLegalArticle" data-name="§2-1" id="kapittel-1-foreslåttparagraf-2"><span class="futureLegalArticleHeader">§ 2-1. <span class="legalArticleTitle">Stemmerett ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-2-nummer-1">(1) Stemmerett ved stortingsvalg har norske statsborgere som oppfyller følgende vilkår:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-nummer-1-punkt-1"><article class="legalP" id="kapittel-1-foreslåttparagraf-2-nummer-1-punkt-1-ledd-1">vedkommende vil ha fylt 18 år innen utgangen av valgåret,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-nummer-1-punkt-2"><article class="legalP" id="kapittel-1-foreslåttparagraf-2-nummer-1-punkt-2-ledd-1">vedkommende har ikke mistet stemmeretten etter Grunnloven § 53 og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-nummer-1-punkt-3"><article class="legalP" id="kapittel-1-foreslåttparagraf-2-nummer-1-punkt-3-ledd-1">vedkommende er, eller har noen gang vært, folkeregisterført som bosatt i Norge.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-2-nummer-2">(2) Ansatte i diplomatiet eller konsulatvesenet og deres husstand har stemmerett uavhengig av vilkåret i bokstav c.</article><article class="numberedLegalP" data-numerator="3" id="kapittel-1-foreslåttparagraf-2-nummer-3">(3) For å utøve stemmeretten må velgeren være innført i manntallet i en kommune på valgdagen.</article></article> <article class="defaultP" margin-top="true">§ 2-2 skal lyde:</article><article class="futureLegalArticle" data-name="§2-2" id="kapittel-1-foreslåttparagraf-3"><span class="futureLegalArticleHeader">§ 2-2. <span class="legalArticleTitle">Stemmerett ved fylkestingsvalg og kommunestyrevalg</span></span><article class="numberedLegalP" data-numerator="1" id="kapittel-1-foreslåttparagraf-3-nummer-1">(1) Stemmerett ved fylkestingsvalg og kommunestyrevalg har de som har stemmerett ved stortingsvalg etter § 2-1.</article><article class="numberedLegalP" data-numerator="2" id="kapittel-1-foreslåttparagraf-3-nummer-2">(2) I tillegg har personer som ikke er norske statsborgere, men som for øvrig fyller vilkårene i § 2-1, stemmerett dersom de<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-nummer-2-punkt-1"><article class="legalP" id="kapittel-1-foreslåttparagraf-3-nummer-2-punkt-1-ledd-1">har stått innført i folkeregisteret som bosatt i Norge de tre siste årene før valgdagen, eller</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-nummer-2-punkt-2"><article class="legalP" id="kapittel-1-foreslåttparagraf-3-nummer-2-punkt-2-ledd-1">er statsborger i et annet nordisk land og er blitt folkeregisterført som bosatt i Norge senest 31. mai i valgåret.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-3-nummer-3">(3) For å utøve stemmeretten må velgeren være innført i manntallet i en kommune på valgdagen.</article></article> <article class="defaultP" margin-top="true">§ 3-1 skal lyde:</article><article class="futureLegalArticle" data-name="§3-1" id="kapittel-1-foreslåttparagraf-4"><span class="futureLegalArticleHeader">§ 3-1. <span class="legalArticleTitle">Valgbarhet ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-4-nummer-1">(1) Valgbar til Stortinget og pliktig til å ta imot valg er alle som har stemmerett ved valget, og som ikke er utelukket eller fritatt.</article><article class="numberedLegalP" data-numerator="2" id="kapittel-1-foreslåttparagraf-4-nummer-2">(2) Utelukket fra valg til Stortinget er<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-nummer-2-punkt-1"><article class="legalP" id="kapittel-1-foreslåttparagraf-4-nummer-2-punkt-1-ledd-1">ansatte i departementene med unntak av statsråder, statssekretærer og politiske rådgivere,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-nummer-2-punkt-2"><article class="legalP" id="kapittel-1-foreslåttparagraf-4-nummer-2-punkt-2-ledd-1">dommere i Høyesterett og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-4-nummer-2-punkt-3"><article class="legalP" id="kapittel-1-foreslåttparagraf-4-nummer-2-punkt-3-ledd-1">ansatte i diplomatiet eller konsulatvesenet.</article></article></li></ul></article><article class="numberedLegalP" data-numerator="3" id="kapittel-1-foreslåttparagraf-4-nummer-3">(3) Om en person skal utelukkes fra valg til Stortinget avhenger av om vedkommende innehar stillingen på valgdagen.</article></article> <article class="defaultP" margin-top="true">§ 3-2 skal lyde:</article><article class="futureLegalArticle" data-name="§3-2" id="kapittel-1-foreslåttparagraf-5"><span class="futureLegalArticleHeader">§ 3-2. <span class="legalArticleTitle">Rett til å kreve fritak fra stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-5-nummer-1">(1) Rett til å kreve seg fritatt fra valg til Stortinget har<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-5-nummer-1-punkt-1"><article class="legalP" id="kapittel-1-foreslåttparagraf-5-nummer-1-punkt-1-ledd-1">den som er stemmeberettiget i et annet valgdistrikt enn der vedkommende er satt opp som kandidat på listeforslag,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-5-nummer-1-punkt-2"><article class="legalP" id="kapittel-1-foreslåttparagraf-5-nummer-1-punkt-2-ledd-1">den som har møtt som representant på alle Storting etter forrige valg, og</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-5-nummer-1-punkt-3"><article class="legalP" id="kapittel-1-foreslåttparagraf-5-nummer-1-punkt-3-ledd-1">den som er ført opp som kandidat på et listeforslag som er satt frem av noen andre enn et registrert politisk parti vedkommende er medlem av.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-5-nummer-2">(2) Kandidater som er satt opp på listeforslag må søke om fritak innen den frist fylkesvalgstyret setter, ellers tapes retten til å strykes av listeforslaget.</article><article class="numberedLegalP" data-numerator="3" id="kapittel-1-foreslåttparagraf-5-nummer-3">(3) En valgt representant eller vararepresentant som ikke plikter å motta valget, må sende skriftlig melding om valget mottas eller ikke, innen tre dager etter å ha mottatt melding om valget fra fylkesvalgstyret. Ellers anses valget mottatt.</article></article> <article class="defaultP" margin-top="true">§ 4-4 skal lyde:</article><article class="futureLegalArticle" data-name="§4-4" id="kapittel-1-foreslåttparagraf-6"><span class="futureLegalArticleHeader">§ 4-4. <span class="legalArticleTitle">Riksvalgstyret</span></span><article class="numberedLegalP" data-numerator="1" id="kapittel-1-foreslåttparagraf-6-nummer-1">(1) I de år det avholdes stortingsvalg oppnevner Kongen et riksvalgstyre. Riksvalgstyret skal fordele de stortingsmandatene som er utjevningsmandater.</article><article class="numberedLegalP" data-numerator="2" id="kapittel-1-foreslåttparagraf-6-nummer-2">(2) Riksvalgstyret skal ha minst fem medlemmer med varamedlemmer. Kongen oppnevner leder og nestleder, og bestemmer hvem som skal fungere som arbeidshjelp.</article><article class="numberedLegalP" data-numerator="3" id="kapittel-1-foreslåttparagraf-6-nummer-3">(3) Møtene i riksvalgstyret holdes for åpne dører.</article></article> <article class="defaultP" margin-top="true">§ 6-1 første ledd første og andre punktum skal lyde:</article><article class="numberedLegalP" data-numerator="1" id="kapittel-1-nummer-2">(1) Fristen for innlevering av listeforslag er 31. mars i valgåret. Listeforslaget anses for innlevert når det er kommet inn til kommunen ved kommunestyrevalg og til fylkeskommunen ved stortingsvalg og fylkestingsvalg.</article> <article class="defaultP" margin-top="true">§ 6-2 første ledd skal lyde:</article><article class="numberedLegalP" data-numerator="1" id="kapittel-1-nummer-3">(1) Ved stortingsvalg skal listeforslaget være utfylt i rekkefølge med navnet på så mange kandidater som det skal velges representanter til Stortinget fra fylket. Forslaget kan i tillegg inneholde inntil seks andre navn.</article> <article class="defaultP" margin-top="true">§ 6-3 annet ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-nummer-3-punkt-1"><article class="legalP" id="kapittel-1-nummer-3-punkt-1-ledd-1">Ved stortingsvalg og fylkestingsvalg skal listeforslaget være underskrevet av minst 500 personer med stemmerett i fylket ved det aktuelle valget.</article></article></li></ul></article> <article class="defaultP" margin-top="true">§ 7-1 første ledd skal lyde:</article><article class="numberedLegalP" data-numerator="1" id="kapittel-1-nummer-4">(1) Ved stortingsvalg og fylkestingsvalg sørger fylkesvalgstyret for at det blir trykt stemmesedler for alle godkjente valglister i fylket før forhåndsstemmegivningen starter innenriks.</article> <article class="defaultP" margin-top="true">§ 7-2 nytt første ledd skal lyde:</article><article class="numberedLegalP" data-numerator="1" id="kapittel-1-nummer-5">(1) Velgeren kan ved stortingsvalg endre rekkefølgen kandidatene er satt opp i på stemmeseddelen. Dette gjøres ved å sette nummer ved kandidatnavnet. Velgeren kan også stryke kandidatnavn ved å sette en strek over navnet.</article> <article class="defaultP" margin-top="true">Nåværende første, annet og tredje ledd blir annet, tredje og nytt fjerde ledd.</article> <article class="defaultP" margin-top="true">§ 9-1 skal lyde:</article><article class="futureLegalArticle" data-name="§9-1" id="kapittel-1-foreslåttparagraf-7"><span class="futureLegalArticleHeader">§ 9-1. <span class="legalArticleTitle">Tidspunktet for valgene</span></span><article class="numberedLegalP" data-numerator="1" id="kapittel-1-foreslåttparagraf-7-nummer-1">(1) Valg av representanter til Stortinget skal holdes i alle kommuner på en og samme dag i september måned i det siste året av hver stortingsperiode.</article><article class="numberedLegalP" data-numerator="2" id="kapittel-1-foreslåttparagraf-7-nummer-2">(2) Valg av representanter til fylkesting og kommunestyrer skal holdes i alle kommuner på en og samme dag i september måned hvert fjerde år. Valgene holdes i det andre året av hver stortingsperiode.</article></article> <article class="defaultP" margin-top="true">§ 9-5 nytt femte ledd skal lyde:</article><article class="numberedLegalP" data-numerator="5" id="kapittel-1-nummer-6">(5) Finner stemmestyret grunn til å anta at velgeren lider av alvorlig sjelelig svekkelse eller nedsatt bevissthet, skal en forholde seg som beskrevet i fjerde ledd. I tillegg skal stemmestyret påføre omslagskonvolutten en begrunnelse for hvorfor stemmegivningen er lagt til side, og om avgjørelsen er enstemmig. Valgstyret avgjør om stemmegivningen skal godkjennes.</article> <article class="defaultP" margin-top="true">Nåværende femte ledd blir nytt sjette ledd.</article> <article class="defaultP" margin-top="true">§ 10-6 fjerde ledd skal lyde:</article><article class="numberedLegalP" data-numerator="4" id="kapittel-1-nummer-7">(4) Ved stortingsvalget og fylkestingsvalget skal fylkesvalgstyrene i forbindelse med valgoppgjøret registrere rettinger velgerne har gjort på stemmesedlene. Hver listes stemmetall finnes ved å telle hvor mange stemmesedler som er avgitt til hver liste, sammenlagt for alle kommunene i fylket.</article> <article class="defaultP" margin-top="true">§ 10-7 tredje ledd skal lyde:</article><article class="numberedLegalP" data-numerator="3" id="kapittel-1-nummer-8">(3) Fylkesvalgstyret skal føre protokoll i forbindelse med kontrollen med valgstyrets gjennomføring av stortingsvalg og fylkestingsvalg, samt valgoppgjøret. Bekreftet kopi av fylkesvalgstyrets protokoll skal ved stortingsvalg sendes Stortinget og riksvalgstyret.</article> <article class="defaultP" margin-top="true">§ 10-8 skal lyde:</article><article class="futureLegalArticle" data-name="§10-8" id="kapittel-1-foreslåttparagraf-8"><span class="futureLegalArticleHeader">§ 10-8. <span class="legalArticleTitle">Oversending av materiell ved stortingsvalg og fylkestingsvalg</span></span><article class="numberedLegalP" data-numerator="1" id="kapittel-1-foreslåttparagraf-8-nummer-1">(1) Ved stortingsvalg og fylkestingsvalg skal valgstyret så snart som mulig sende følgende materiell til fylkesvalgstyret:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-nummer-1-punkt-1"><article class="legalP" id="kapittel-1-foreslåttparagraf-8-nummer-1-punkt-1-ledd-1">alle godkjente stemmesedler, sortert på urettede og rettede, de som er avgitt på valgtinget og de som er avgitt på forhånd hver for seg,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-nummer-1-punkt-2"><article class="legalP" id="kapittel-1-foreslåttparagraf-8-nummer-1-punkt-2-ledd-1">alle stemmegivninger og stemmesedler valgstyret har forkastet,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-nummer-1-punkt-3"><article class="legalP" id="kapittel-1-foreslåttparagraf-8-nummer-1-punkt-3-ledd-1">alle valgkort fra forhåndsstemmegivningen,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-nummer-1-punkt-4"><article class="legalP" id="kapittel-1-foreslåttparagraf-8-nummer-1-punkt-4-ledd-1">alle omslagskonvolutter fra forhåndsstemmegivningen utenriks og på Svalbard og Jan Mayen,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-nummer-1-punkt-5"><article class="legalP" id="kapittel-1-foreslåttparagraf-8-nummer-1-punkt-5-ledd-1">bekreftet avskrift av det som er protokollert i forbindelse med valget, og</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-8-nummer-1-punkt-6"><article class="legalP" id="kapittel-1-foreslåttparagraf-8-nummer-1-punkt-6-ledd-1">kopi av innkomne klager.</article></article></li></ul></article><article class="numberedLegalP" data-numerator="2" id="kapittel-1-foreslåttparagraf-8-nummer-2">(2) Oslo kommune skal sende det materiellet som er omtalt i første ledd til Fylkesmannen, så snart valgoppgjøret ved stortingsvalget er avsluttet.</article><article class="numberedLegalP" data-numerator="3" id="kapittel-1-foreslåttparagraf-8-nummer-3">(3) Materiellet skal pakkes i god orden i forsvarlig forseglet emballasje, og sendes på hurtigst betryggende måte.</article></article> <article class="defaultP" margin-top="true">§ 10-9 skal lyde:</article><article class="futureLegalArticle" data-name="§10-9" id="kapittel-1-foreslåttparagraf-9"><span class="futureLegalArticleHeader">§ 10-9. <span class="legalArticleTitle">Fylkesvalgstyrets kontroll ved stortingsvalg og fylkestingsvalg</span></span><article class="numberedLegalP" data-numerator="1" id="kapittel-1-foreslåttparagraf-9-nummer-1">(1) Fylkesvalgstyret skal kontrollere gjennomføringen av stortingsvalg og fylkestingsvalg i kommunene med grunnlag i det materiell det får tilsendt etter § 10-8. Dersom fylkesvalgstyret finner feil ved valgstyrets avgjørelser om å godkjenne eller forkaste stemmegivninger eller stemmesedler, eller feil i valgstyrets opptelling, skal feilene rettes.</article><article class="numberedLegalP" data-numerator="2" id="kapittel-1-foreslåttparagraf-9-nummer-2">(2) I Oslo kommune gjennomføres kontrollen av stortingsvalg av Fylkesmannen. Dersom Fylkesmannen finner feil ved valgstyrets avgjørelser om å godkjenne eller forkaste stemmegivninger eller stemmesedler, eller feil i valgstyrets opptelling, skal feilene protokolleres. Bekreftet kopi av Fylkesmannens protokoll skal sendes Stortinget og riksvalgstyret.</article></article> <article class="defaultP" margin-top="true">§ 11-1 skal lyde:</article><article class="futureLegalArticle" data-name="§11-1" id="kapittel-1-foreslåttparagraf-10"><span class="futureLegalArticleHeader">§ 11-1. <span class="legalArticleTitle">Valgdistriktene ved stortingsvalg</span></span><article class="legalP" id="kapittel-1-foreslåttparagraf-10-ledd-1">Landet deles inn i 19 valgdistrikt. Hvert fylke utgjør et valgdistrikt.</article></article> <article class="defaultP" margin-top="true">§ 11-2 skal lyde:</article><article class="futureLegalArticle" data-name="§11-2" id="kapittel-1-foreslåttparagraf-11"><span class="futureLegalArticleHeader">§ 11-2. <span class="legalArticleTitle">Antall stortingsrepresentanter. Distriktsrepresentanter og utjevningsrepresentanter</span></span><article class="numberedLegalP" data-numerator="1" id="kapittel-1-foreslåttparagraf-11-nummer-1">(1) Det skal velges 169 representanter til Stortinget.</article><article class="numberedLegalP" data-numerator="2" id="kapittel-1-foreslåttparagraf-11-nummer-2">(2) Av disse velges 150 som distriktsrepresentanter og 19 som utjevningsrepresentanter. Det skal velges en utjevningsrepresentant fra hvert valgdistrikt.</article></article> <article class="defaultP" margin-top="true">§ 11-3 skal lyde:</article><article class="futureLegalArticle" data-name="§11-3" id="kapittel-1-foreslåttparagraf-12"><span class="futureLegalArticleHeader">§ 11-3. <span class="legalArticleTitle">Fordeling av mandatene på valgdistriktene ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-12-nummer-1">(1) Samtlige stortingsmandater skal fordeles på valgdistriktene. Fordelingen foretas av departementet hvert åttende år.</article><article class="numberedLegalP" data-numerator="2" id="kapittel-1-foreslåttparagraf-12-nummer-2">(2) Hvert valgdistrikts fordelingstall fastsettes ved at antallet innbyggere i valgdistriktet ved nest siste årsskifte før det aktuelle stortingsvalget adderes med antall kvadratkilometer i valgdistriktet multiplisert med 1,8.</article><article class="numberedLegalP" data-numerator="3" id="kapittel-1-foreslåttparagraf-12-nummer-3">(3) Hvert valgdistrikts fordelingstall divideres med 1-3-5-7 osv. De kvotienter som fremkommer nummereres fortløpende. Representantplassene fordeles på fylkene på grunnlag av de fremkomne kvotientene. Representantplass nr. 1 tilfaller det fylket som har den største kvotienten. Representantplass nr. 2 tilfaller det fylket som har den nest største kvotienten osv. Dersom to eller flere fylker har samme kvotient, tilfaller representantplassen det fylket som har det høyeste fordelingstallet.</article><article class="numberedLegalP" data-numerator="4" id="kapittel-1-foreslåttparagraf-12-nummer-4">(4) Departementet underretter Stortinget om utfallet av mandatfordelingen.</article></article> <article class="defaultP" margin-top="true">§ 11-4 skal lyde:</article><article class="futureLegalArticle" data-name="§11-4" id="kapittel-1-foreslåttparagraf-13"><span class="futureLegalArticleHeader">§ 11-4. <span class="legalArticleTitle">Fordeling av distriktsmandatene mellom valglistene ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-13-nummer-1">(1) Av det antall mandater hvert valgdistrikt skal ha i henhold til § 11-3, blir alle med unntak av ett å fordele som distriktsmandater. Det siste mandatet fordeles av riksvalgstyret som utjevningsmandat.</article><article class="numberedLegalP" data-numerator="2" id="kapittel-1-foreslåttparagraf-13-nummer-2">(2) Fylkesvalgstyret skal foreta valgoppgjør for fylket og fordele fylkets distriktsmandater mellom listene. Mandatfordelingen skjer i henhold til St. Laguës modifiserte metode.</article><article class="numberedLegalP" data-numerator="3" id="kapittel-1-foreslåttparagraf-13-nummer-3">(3) St. Laguës modifiserte metode innebærer at hver listes stemmetall divideres med 1,4-3-5-7 osv. Hvert stemmetall skal divideres så mange ganger som det er nødvendig for å finne det antall mandater listen skal ha. Det første mandatet tilfaller den listen som har den største kvotienten. Det andre mandatet tilfaller den listen som har den nest største kvotienten osv. Hvis flere lister har samme kvotient, tilfaller mandatet den av listene som har størst stemmetall. Har de samme stemmetall, avgjøres det ved loddtrekning hvilken liste mandatet skal tilfalle.</article></article> <article class="defaultP" margin-top="true">§ 11-5 skal lyde:</article><article class="futureLegalArticle" data-name="§11-5" id="kapittel-1-foreslåttparagraf-14"><span class="futureLegalArticleHeader">§ 11-5. <span class="legalArticleTitle">Kåring av kandidater til distriktsmandatene ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-14-nummer-1">(1) Når det er avgjort hvor mange distriktsmandater en valgliste skal ha, fordeler fylkesvalgstyret disse til kandidatene på listen. Kandidater som ikke er valgbare, settes ut av betraktning. Kandidatkåringen foregår på følgende måte: Først telles de navn som er oppført som nr. 1 på stemmesedlene. Den kandidaten som har flest oppføringer blir valgt. Deretter telles de navn som er oppført som nr. 2 på stemmesedlene. Den kandidaten som har flest oppføringer når man legger sammen resultatene fra første og andre opptelling, blir valgt. Opptellingene fortsetter på samme måte inntil alle de representantplassene listen skal ha, er besatt. Oppnår flere kandidater samme resultat, er den opprinnelige rekkefølgen på listen avgjørende.</article><article class="numberedLegalP" data-numerator="2" id="kapittel-1-foreslåttparagraf-14-nummer-2">(2) Hver liste skal så vidt mulig tildeles så mange vararepresentanter som den får representanter, med tillegg av tre. Kandidatene til vararepresentantplassene fordeles på samme måte som representantene etter første ledd.</article></article> <article class="defaultP" margin-top="true">§ 11-6 skal lyde:</article><article class="futureLegalArticle" data-name="§11-6" id="kapittel-1-foreslåttparagraf-15"><span class="futureLegalArticleHeader">§ 11-6. <span class="legalArticleTitle">Fordelingen av utjevningsmandatene på partiene og valgdistriktene ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-15-nummer-1">(1) Riksvalgstyret skal foreta valgoppgjør for fordeling av utjevningsmandatene på grunnlag av de utskrifter som er sendt inn fra fylkesvalgstyrene.</article><article class="numberedLegalP" data-numerator="2" id="kapittel-1-foreslåttparagraf-15-nummer-2">(2) Riksvalgstyret fordeler utjevningsmandatene mellom partiene i henhold til Grunnloven § 59.</article><article class="numberedLegalP" data-numerator="3" id="kapittel-1-foreslåttparagraf-15-nummer-3">(3) Riksvalgstyret fordeler partienes utjevningsmandater med ett på hvert fylke, på følgende måte:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-15-nummer-3-punkt-1"><article class="legalP" id="kapittel-1-foreslåttparagraf-15-nummer-3-punkt-1-ledd-1">For hvert fylke og for hvert parti som har vunnet minst ett utjevningsmandat, tas utgangspunkt i partiets stemmetall i fylket. Har partiet ikke fått noe distriktsmandat, skal partiets stemmetall i fylket legges til grunn. Har partiet fått distriktsmandat, skal partiets stemmetall divideres med et tall som er én mer enn det dobbelte av antall distriktsmandater partiet har fått i fylket. Partiets stemmetall eller de fremkomne kvotienter divideres med det gjennomsnittlige antall stemmer per distriktsmandat i vedkommende fylke.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-15-nummer-3-punkt-2"><article class="legalP" id="kapittel-1-foreslåttparagraf-15-nummer-3-punkt-2-ledd-1">De fremkomne kvotientene for samtlige fylker og for samtlige partier som har vunnet minst ett utjevningsmandat, ordnes etter størrelse. Er flere kvotienter like store, er antall stemmer i vedkommende fylker avgjørende. I tilfelle stemmelikhet avgjøres rekkefølgen ved loddtrekning.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-15-nummer-3-punkt-3"><article class="legalP" id="kapittel-1-foreslåttparagraf-15-nummer-3-punkt-3-ledd-1">Utjevningsmandat nr. 1 tildeles det partiet og det fylket som etter beregningen foran har den største kvotienten. Utjevningsmandat nr. 2 tildeles det partiet og det fylket som har den nest største kvotienten osv.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-15-nummer-3-punkt-4"><article class="legalP" id="kapittel-1-foreslåttparagraf-15-nummer-3-punkt-4-ledd-1">Når et fylke er blitt tildelt et utjevningsmandat, kommer det ikke i betraktning ved de videre beregningene. Når et parti har fått det antall utjevningsmandater det skal ha i henhold til fordelingen etter annet ledd, kommer partiet ikke i betraktning ved de videre beregningene. Fordelingen fortsetter for de øvrige fylkene og de øvrige partiene inntil samtlige utjevningsmandater er fordelt.</article></article></li></ul></article></article> <article class="defaultP" margin-top="true">§ 11-7 skal lyde:</article><article class="futureLegalArticle" data-name="§11-7" id="kapittel-1-foreslåttparagraf-16"><span class="futureLegalArticleHeader">§ 11-7. <span class="legalArticleTitle">Kåring av kandidater til utjevningsmandatene ved stortingsvalg</span></span><article class="legalP" id="kapittel-1-foreslåttparagraf-16-ledd-1">Når det er avgjort hvilke partilister som får utjevningsmandater, skal riksvalgstyret utpeke listenes utjevningsrepresentanter og samtlige vararepresentanter. Ved dette oppgjøret ser en bort fra de som allerede er valgt som distriktsrepresentanter, og kårer kandidatene i fortsatt rekkefølge i henhold til § 11-5. Kandidater som ikke er valgbare, settes ut av betraktning.</article></article> <article class="defaultP" margin-top="true">§ 11-8 skal lyde:</article><article class="futureLegalArticle" data-name="§11-8" id="kapittel-1-foreslåttparagraf-17"><span class="futureLegalArticleHeader">§ 11-8. <span class="legalArticleTitle">Fullmakter til de valgte stortingsrepresentantene</span></span><article class="numberedLegalP" data-numerator="1" id="kapittel-1-foreslåttparagraf-17-nummer-1">(1) Riksvalgstyret utferdiger fullmakter for samtlige valgte stortingsrepresentanter og vararepresentanter. Fullmaktene sendes til Stortinget.</article><article class="numberedLegalP" data-numerator="2" id="kapittel-1-foreslåttparagraf-17-nummer-2">(2) Riksvalgstyret skal protokollere resultatet av valgoppgjøret og underrette Stortinget og fylkesvalgstyrene om dette.</article></article> <article class="defaultP" margin-top="true">§ 11-9 skal lyde:</article><article class="futureLegalArticle" data-name="§11-9" id="kapittel-1-foreslåttparagraf-18"><span class="futureLegalArticleHeader">§ 11-9. <span class="legalArticleTitle">Underretning til de valgte stortingsrepresentantene</span></span><article class="numberedLegalP" data-numerator="1" id="kapittel-1-foreslåttparagraf-18-nummer-1">(1) Etter å ha mottatt melding fra riksvalgstyret skal fylkesvalgstyret underrette de valgte representantene og vararepresentantene om valget og opplyse om retten til å søke om fritak fra valg.</article><article class="numberedLegalP" data-numerator="2" id="kapittel-1-foreslåttparagraf-18-nummer-2">(2) Er en kandidat blitt valgt til representant eller vararepresentant fra flere fylker, avgjør vedkommende selv hvilket valg som mottas. Skriftlig erklæring om hvilket valg som mottas skal sendes vedkommende fylkesvalgstyrer innen tre dager etter at underretning om valget er mottatt fra fylkesvalgstyrene. Gir ikke vedkommende underretning som nevnt, anses valget mottatt i det fylket hvor vedkommende er stemmeberettiget, eller – hvis vedkommende ikke er stemmeberettiget i noen av fylkene – det fylket som kommer først i alfabetisk orden. Blir det valget vedkommende har mottatt kjent ugyldig, kan vedkommende avgi ny erklæring.</article></article> <article class="defaultP" margin-top="true">§ 11-10 første ledd skal lyde:</article><article class="numberedLegalP" data-numerator="1" id="kapittel-1-nummer-9">(1) Fylkesvalgstyret skal foreta valgoppgjør ved fylkestingsvalg. Mandatfordelingen skjer i henhold til St. Laguës modifiserte metode etter § 11-4.</article> <article class="defaultP" margin-top="true">§ 11-12 første ledd skal lyde:</article><article class="numberedLegalP" data-numerator="1" id="kapittel-1-nummer-10">(1) Valgstyret skal foreta valgoppgjør ved kommunestyrevalg. Listestemmetallet skal legges til grunn for mandatfordelingen som skjer i henhold til St. Laguës modifiserte metode etter § 11-4.</article> <article class="defaultP" margin-top="true">§ 13-1 skal lyde:</article><article class="futureLegalArticle" data-name="§13-1" id="kapittel-1-foreslåttparagraf-19"><span class="futureLegalArticleHeader">§ 13-1. <span class="legalArticleTitle">Klage ved stortingsvalg</span></span><article class="numberedLegalP" data-numerator="1" id="kapittel-1-foreslåttparagraf-19-nummer-1">(1) Alle som har stemmerett, kan klage over forhold i forbindelse med forberedelsen og gjennomføringen av stortingsvalget i det fylket vedkommende er manntallsført. Gjelder klagen spørsmål om stemmerett eller om adgangen til å avgi stemme, har også den som ikke er blitt manntallsført, klagerett.</article><article class="numberedLegalP" data-numerator="2" id="kapittel-1-foreslåttparagraf-19-nummer-2">(2) Klage må fremmes innen sju dager etter valgdagen. Klage over fylkesvalgstyrets valgoppgjør må fremmes innen sju dager etter at valgoppgjøret foreligger.</article><article class="numberedLegalP" data-numerator="3" id="kapittel-1-foreslåttparagraf-19-nummer-3">(3) Klagen skal være skriftlig og skal fremsettes for valgstyret, fylkesvalgstyret, Fylkesmannen, departementet eller Stortingets administrasjon.</article><article class="numberedLegalP" data-numerator="4" id="kapittel-1-foreslåttparagraf-19-nummer-4">(4) Stortinget er klageinstans. Departementet skal avgi uttalelse til Stortinget om klagesakene.</article></article> <article class="defaultP" margin-top="true">§ 13-3 skal lyde:</article><article class="futureLegalArticle" data-name="§13-3" id="kapittel-1-foreslåttparagraf-20"><span class="futureLegalArticleHeader">§ 13-3. <span class="legalArticleTitle">Kontroll av stortingsvalg. Ugyldig valg – omvalg</span></span><article class="numberedLegalP" data-numerator="1" id="kapittel-1-foreslåttparagraf-20-nummer-1">(1) Det nyvalgte Stortinget treffer vedtak om stortingsvalget er gyldig.</article><article class="numberedLegalP" data-numerator="2" id="kapittel-1-foreslåttparagraf-20-nummer-2">(2) Stortinget skal sørge for at feil blir rettet i den utstrekning det er mulig.</article><article class="numberedLegalP" data-numerator="3" id="kapittel-1-foreslåttparagraf-20-nummer-3">(3) Stortinget skal kjenne stortingsvalget i en kommune eller i et fylke ugyldig hvis det er begått feil som antas å ha hatt innflytelse på utfallet av valget, og som det ikke er mulig å rette.</article><article class="numberedLegalP" data-numerator="4" id="kapittel-1-foreslåttparagraf-20-nummer-4">(4) Når valget i en kommune eller i et fylke er kjent ugyldig, påbyr Stortinget omvalg. Stortinget kan i særlige tilfeller påby omvalg i hele fylket selv om feilen ikke gjelder alle kommunene i fylket.</article></article> <article class="defaultP" margin-top="true">§ 14-1 skal lyde:</article><article class="futureLegalArticle" data-name="§14-1" id="kapittel-1-foreslåttparagraf-21"><span class="futureLegalArticleHeader">§ 14-1. <span class="legalArticleTitle">Nytt valgoppgjør til Stortinget</span></span><article class="numberedLegalP" data-numerator="1" id="kapittel-1-foreslåttparagraf-21-nummer-1">(1) Fylkesvalgstyret skal, etter pålegg fra Stortinget, foreta nytt valgoppgjør hvis en representantplass i Stortinget blir stående ubesatt.</article><article class="numberedLegalP" data-numerator="2" id="kapittel-1-foreslåttparagraf-21-nummer-2">(2) Fylkesvalgstyret utferdiger fullmakt for den som er valgt til representant eller vararepresentant etter første ledd. I fullmakten angis hvilket nummer i rekkefølgen den valgte representanten skal ha. For vararepresentant angis hvilken eller hvilke representanter vedkommende skal erstatte, og nummeret i vararepresentantrekken. Fullmakten sendes til Stortinget. For øvrig gjelder § 11-9 tilsvarende.</article></article> <article class="defaultP" margin-top="true">§ 15-9 skal lyde:</article><article class="futureLegalArticle" data-name="§15-9" id="kapittel-1-foreslåttparagraf-22"><span class="futureLegalArticleHeader">§ 15-9. <span class="legalArticleTitle">Utgifter som dekkes av statskassen</span></span><article class="legalP" id="kapittel-1-foreslåttparagraf-22-ledd-1">Statskassen dekker utgifter til kommunenes og fylkeskommunenes lovpålagte virksomhet ved stortingsvalg.</article></article></section><section class="section" data-name="kapII" id="kapittel-2" data-lovdata-URL="LTI/lov/2003-06-20-46/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven gjelder fra den tid Kongen bestemmer. Fra samme tid oppheves lov om stortingsvalg, fylkestingsvalg og kommunestyrevalg (valgloven) 1. mars 1985 nr. 3 § 83.</article><article class="legalP" id="kapittel-2-ledd-2">Fra den tid loven her trer i kraft gjøres følgende endringer i lov 25. september 1992 nr. 107 om kommuner og fylkeskommuner (kommuneloven):</article> <article class="defaultP" margin-top="true">Nytt kapittel 6A skal lyde:</article><span class="futuretitle" id="kapittel-2-foreslåttittel-1">Kapittel 6A. Innbyggerinitiativ</span><article class="futureLegalArticle" data-name="§39a" id="kapittel-2-foreslåttparagraf-1"><span class="futureLegalArticleHeader">§ 39a. <span class="legalArticleTitle">Innbyggerinitiativ</span></span><ul class="defaultList"><li data-li-identifier="1." data-name="1."><article class="listArticle" id="kapittel-2-foreslåttparagraf-1-punkt-1"><article class="legalP" id="kapittel-2-foreslåttparagraf-1-punkt-1-ledd-1">Kommunestyret eller fylkestinget plikter selv å ta stilling til et forslag som gjelder kommunens eller fylkeskommunens virksomhet, dersom minst 2 prosent av innbyggerne, alternativt 300 i kommunen eller 500 i fylket, står bak forslaget.</article></article></li><li data-li-identifier="2." data-name="2."><article class="listArticle" id="kapittel-2-foreslåttparagraf-1-punkt-2"><article class="legalP" id="kapittel-2-foreslåttparagraf-1-punkt-2-ledd-1">Kommunestyret eller fylkestinget skal ta stilling til forslaget senest 6 måneder etter at det er fremmet. Initiativtakerne skal informeres om de avgjørelser som treffes og de tiltak som gjennomføres som følge av forslaget.</article></article></li><li data-li-identifier="3." data-name="3."><article class="listArticle" id="kapittel-2-foreslåttparagraf-1-punkt-3"><article class="legalP" id="kapittel-2-foreslåttparagraf-1-punkt-3-ledd-1">Et forslag med samme innhold kan ikke fremmes to ganger i løpet av samme valgperiode. Et forslag kan heller ikke settes frem på nytt før det er gått fire år siden forslaget sist ble fremmet.</article></article></li><li data-li-identifier="4." data-name="4."><article class="listArticle" id="kapittel-2-foreslåttparagraf-1-punkt-4"><article class="legalP" id="kapittel-2-foreslåttparagraf-1-punkt-4-ledd-1">Et forslag som er fremmet etter reglene i denne paragraf og som blir nedstemt i kommunestyret eller fylkestinget, kan ikke påklages med mindre dette følger av andre regler.</article></article></li></ul></article></section></main></body></html>