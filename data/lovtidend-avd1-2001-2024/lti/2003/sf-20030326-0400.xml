<!DOCTYPE html><html lang="no"><head><title>Forskrift om anbud i lokal rutetransport.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-26-400</dd><dt class="dokid">DokumentID</dt><dd class="dokid">LTI/forskrift/2003-03-26-400</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 568</dd><dt class="dateInForce">I kraft fra</dt><dd class="dateInForce">2003-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-03-11-206</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-21-45/§8</li><li>lov/2002-06-21-45/§35</li></ul></dd><dt class="dateOfPublication">Kunngjort</dt><dd class="dateOfPublication">2003-04-01</dd><dt class="journalNumber">Journalnummer</dt><dd class="journalNumber">2003-0334</dd><dt class="titleShort">Korttittel</dt><dd class="titleShort">Forskrift om anbud i lokal rutetransport</dd><dt class="title">Tittel</dt><dd class="title">Forskrift om anbud i lokal rutetransport.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 26. mars 2003 med hjemmel i lov av 21. juni 2002 nr. 45 om yrkestransport med motorvogn eller fartøy (yrkestransportlova) § 8 og § 35.</dd><dt class="refid">RefID</dt><dd class="refid">forskrift/2003-03-26-400</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om anbud i lokal rutetransport.<ul class="tocSubUl"><li>§ 1. Definisjoner</li><li>§ 2. Anvendelsesområde</li><li>§ 3. Krav til saksbehandling</li><li>§ 4. Krav til kvalifikasjoner, materiell mv.</li><li>§ 5. Anskaffelsesprosedyre</li><li>§ 6. Kunngjøring</li><li>§ 7. Frister</li><li>§ 8. Modell for kunngjøring av anbudskonkurranse</li><li>§ 9. Særlig om for sent innkomne anbud</li><li>§ 10. Prosedyrer i forbindelse med anbudsåpningen</li><li>§ 11. Avvisning</li><li>§ 12. Kunngjøring av kontraktstildeling</li><li>§ 13. Fremgangsmåte ved valg av leverandør og tildeling av kontrakter</li><li>§ 14. Bruk av underleverandører</li><li>§ 15. Leverandørgrupper</li><li>§ 16. Kriterier for å utelukke anbydere</li><li>§ 17. Informasjon om leverandørens finansielle og økonomiske stilling</li><li>§ 18. Bevis for kvalifikasjoner</li><li>§ 19. Valg av anbyder</li><li>§ 20. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-26-400" id="dokument"><h1>Forskrift om anbud i lokal rutetransport.</h1><article class="legalArticle" data-lovdata-URL="LTI/forskrift/2003-03-26-400/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" id="paragraf-1-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">oppdragsgiver, statlige eller fylkeskommunale myndigheter eller administrasjonsselskap opprettet i medhold av yrkestransportlova § 23,</article></article></li><li data-li-identifier="b)" data-name="b)"><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">anbyder, leverandør som legger frem et anbud,</article></article></li><li data-li-identifier="c)" data-name="c)"><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">åpen anbudskonkurranse, anskaffelsesprosedyre som tillater alle interesserte leverandører å gi anbud.</article></article></li></ul></article></article><article class="legalArticle" data-lovdata-URL="LTI/forskrift/2003-03-26-400/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Anvendelsesområde</span></h2><article class="legalP" id="paragraf-2-ledd-1">Denne forskrift får anvendelse ved bruk av anbud etter yrkestransportlova med mindre annet følger av internasjonal avtale hvor Norge er part.</article></article><article class="legalArticle" data-lovdata-URL="LTI/forskrift/2003-03-26-400/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til saksbehandling</span></h2><article class="legalP" id="paragraf-3-ledd-1">Forvaltningslovens bestemmelser gjelder tilsvarende for administrasjonsselskaper opprettet i medhold av yrkestransportlova § 23.</article></article><article class="legalArticle" data-lovdata-URL="LTI/forskrift/2003-03-26-400/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til kvalifikasjoner, materiell mv.</span></h2><article class="legalP" id="paragraf-4-ledd-1">Bare den som fyller vilkårene for utøvelse av persontransport gitt i forskrift av 26. mars 2003 nr. 401 om yrkestransport innenlands med motorvogn eller fartøy kan delta i anbudskonkurranse etter disse forskrifter.</article><article class="legalP" id="paragraf-4-ledd-2">Oppdragsgiver kan i anbudsinnbydelsen fastsette ytterligere krav til anbydere.</article><article class="legalP" id="paragraf-4-ledd-3">Oppdragsgiver kan i anbudsinnbydelsen bestemme at operativt personell ansatt i selskap som får innskrenket rutevirksomheten som følge av overgang til ny løyvehaver etter anbud, skal ha fortrinnsrett ved nyansettelser i det overtagende selskap dersom det overtagende selskap på overtagelsestidspunktet har behov for nyansettelser.</article><article class="legalP" id="paragraf-4-ledd-4">Den som skal delta i anbudskonkurranse må forplikte seg til å følge lønns- og arbeidsvilkår for operativt personell som minst svarer til en av de landsomfattende tariffavtaler. Tilsvarende forpliktelser gjelder for ev. tilsvarende gruppe av arbeidstakere ansatt av underleverandør, jf. § 14.</article><article class="legalP" id="paragraf-4-ledd-5">Oppdragsgiver kan i anbudsinnbydelsen fastsette at oppdraget skal utføres med materiell av en bestemt standard. Herunder kan det fastsettes krav til alder, miljø og vedlikehold. Anbyder som blir tildelt kontrakt skal legge frem nødvendig dokumentasjon for at krav til materiell er oppfylt. Er det ikke fastsatt krav etter bestemmelsene foran, skal det dokumenteres at materiellet oppfyller lovens krav. For motorvogner kan dokumentasjon etter denne bestemmelsen skje ved fremleggelse av utskrift fra motorvognregisteret. Dersom det stilles strengere krav, skal oppdragsgiver angi hvilken form for dokumentasjon som kreves.</article></article><article class="legalArticle" data-lovdata-URL="LTI/forskrift/2003-03-26-400/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Anskaffelsesprosedyre</span></h2><article class="legalP" id="paragraf-5-ledd-1">Oppdragsgiver skal benytte åpen anbudskonkurranse ved tildeling av kontrakt.</article></article><article class="legalArticle" data-lovdata-URL="LTI/forskrift/2003-03-26-400/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kunngjøring</span></h2><article class="legalP" id="paragraf-6-ledd-1">Oppdragsgiver som ønsker å tildele en kontrakt ved åpen anbudskonkurranse, skal gjøre dette kjent i en kunngjøring.</article><article class="legalP" id="paragraf-6-ledd-2">Oppdragsgiver som har tildelt en kontakt, skal kunngjøre resultatet senest 48 dager etter at den kontrakt det gjelder er tildelt. Kontraktstildeling skal kunngjøres på en slik måte at anbyderne blir kjent med resultatet av konkurransen uten at det offentlige eller private foretaks rettmessige interesser eller konkurransen mellom leverandørene blir skadelidende. Hvis offentliggjøringen av opplysningene er til skade for offentlig eller private foretaks økonomiske interesser eller konkurranse mellom leverandørene, kan opplysningene unntas offentlighet.</article><article class="legalP" id="paragraf-6-ledd-3">Kunngjøring som nevnt i de foregående ledd skal offentliggjøres i Norsk Lysingsblad.</article></article><article class="legalArticle" data-lovdata-URL="LTI/forskrift/2003-03-26-400/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Frister</span></h2><article class="legalP" id="paragraf-7-ledd-1">Fristen for mottak av anbud skal være minst to måneder regnet fra den dag kunngjøringen ble sendt oppdragsgiver.</article><article class="legalP" id="paragraf-7-ledd-2">Oppdragsgiver skal sende anbudsgrunnlaget og supplerende dokumenter til leverandørene senest seks dager etter at anmodning om dette er mottatt.</article><article class="legalP" id="paragraf-7-ledd-3">Dersom anbudsgrunnlaget, tilleggsdokumentene eller tilleggsopplysningene er for omfattende til at de kan fremskaffes innen fristene fastlagt i annet ledd, eller dersom anbud bare kan gis etter befaring eller etter vurdering av tilleggsdokumentene på stedet, skal den frist som nevnt i første ledd forlenges tilsvarende.</article></article><article class="legalArticle" data-lovdata-URL="LTI/forskrift/2003-03-26-400/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Modell for kunngjøring av anbudskonkurranse</span></h2><article class="legalP" id="paragraf-8-ledd-1">Kunngjøringen skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">Oppdragsgivers navn, adresse, telefonnummer og faksnummer.</article></article></li><li data-li-identifier="b)" data-name="b)"><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">Kontrakttidens lengde, herunder tidspunkt for oppstart.</article></article></li><li data-li-identifier="c)" data-name="c)"><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">Opplysninger om <ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-3-ledd-1-punkt-1"><article class="legalP" id="paragraf-8-ledd-1-punkt-3-ledd-1-punkt-1-ledd-1">område eller strekning hvor kontrakten skal oppfylles,</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-3-ledd-1-punkt-2"><article class="legalP" id="paragraf-8-ledd-1-punkt-3-ledd-1-punkt-2-ledd-1">ønsket frekvens eller annen hensiktsmessig definisjon av rutestandard,</article></article></li><li data-li-identifier="3." data-name="3."><article class="listArticle" id="paragraf-8-ledd-1-punkt-3-ledd-1-punkt-3"><article class="legalP" id="paragraf-8-ledd-1-punkt-3-ledd-1-punkt-3-ledd-1">takst- og rabattbestemmelser dersom slike opplysninger er nødvendige for å kunne gi anbud,</article></article></li><li data-li-identifier="4." data-name="4."><article class="listArticle" id="paragraf-8-ledd-1-punkt-3-ledd-1-punkt-4"><article class="legalP" id="paragraf-8-ledd-1-punkt-3-ledd-1-punkt-4-ledd-1">hvordan anbudet skal oppgis, herunder eventuelt krav til dokumentasjon av inntekter, kostnader og trafikktall samt angivelse av beregningsmetoder og analysegrunnlag og ev. bruk av spesielle skjema,</article></article></li><li data-li-identifier="5." data-name="5."><article class="listArticle" id="paragraf-8-ledd-1-punkt-3-ledd-1-punkt-5"><article class="legalP" id="paragraf-8-ledd-1-punkt-3-ledd-1-punkt-5-ledd-1">hvordan ev. krav om tilskudd skal gis,</article></article></li><li data-li-identifier="6." data-name="6."><article class="listArticle" id="paragraf-8-ledd-1-punkt-3-ledd-1-punkt-6"><article class="legalP" id="paragraf-8-ledd-1-punkt-3-ledd-1-punkt-6-ledd-1">materiellstandard, jf. § 4, femte ledd,</article></article></li><li data-li-identifier="7." data-name="7."><article class="listArticle" id="paragraf-8-ledd-1-punkt-3-ledd-1-punkt-7"><article class="legalP" id="paragraf-8-ledd-1-punkt-3-ledd-1-punkt-7-ledd-1">kriterier som vil bli lagt til grunn for tildeling, om mulig i prioritert rekkefølge, jf. § 13 og § 19.</article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-8-ledd-1-punkt-4"><article class="legalP" id="paragraf-8-ledd-1-punkt-4-ledd-1">Navn og adresse til det organ som forespørsel om utlevering av relevante dokumenter kan rettes til.</article></article></li><li data-li-identifier="e)" data-name="e)"><article class="listArticle" id="paragraf-8-ledd-1-punkt-5"><article class="legalP" id="paragraf-8-ledd-1-punkt-5-ledd-1">Siste frist for fremleggelse av slik forespørsel.</article></article></li><li data-li-identifier="f)" data-name="f)"><article class="listArticle" id="paragraf-8-ledd-1-punkt-6"><article class="legalP" id="paragraf-8-ledd-1-punkt-6-ledd-1">Størrelsen av og ev. betalingsvilkår for det beløp som ev. skal betales for utlevering av dokumenter.</article></article></li><li data-li-identifier="g)" data-name="g)"><article class="listArticle" id="paragraf-8-ledd-1-punkt-7"><article class="legalP" id="paragraf-8-ledd-1-punkt-7-ledd-1">Endelig frist for mottak av anbud og den adresse anbud skal sendes til.</article></article></li><li data-li-identifier="h)" data-name="h)"><article class="listArticle" id="paragraf-8-ledd-1-punkt-8"><article class="legalP" id="paragraf-8-ledd-1-punkt-8-ledd-1">Personer som har tillatelse til å være til stede ved åpning av anbudene.</article></article></li><li data-li-identifier="i)" data-name="i)"><article class="listArticle" id="paragraf-8-ledd-1-punkt-9"><article class="legalP" id="paragraf-8-ledd-1-punkt-9-ledd-1">Dato, klokkeslett og sted for åpning av anbudene.</article></article></li><li data-li-identifier="j)" data-name="j)"><article class="listArticle" id="paragraf-8-ledd-1-punkt-10"><article class="legalP" id="paragraf-8-ledd-1-punkt-10-ledd-1">Deposita og andre garantier dersom dette forlanges.</article></article></li><li data-li-identifier="k)" data-name="k)"><article class="listArticle" id="paragraf-8-ledd-1-punkt-11"><article class="legalP" id="paragraf-8-ledd-1-punkt-11-ledd-1">Den foretaksform som ev. må etableres av den gruppe leverandører som får kontrakten.</article></article></li><li data-li-identifier="l)" data-name="l)"><article class="listArticle" id="paragraf-8-ledd-1-punkt-12"><article class="legalP" id="paragraf-8-ledd-1-punkt-12-ledd-1">Opplysninger og formaliteter som er nødvendige for en vurdering av anbyders leveringsdyktighet, jf. § 17 og § 18.</article></article></li><li data-li-identifier="m)" data-name="m)"><article class="listArticle" id="paragraf-8-ledd-1-punkt-13"><article class="legalP" id="paragraf-8-ledd-1-punkt-13-ledd-1">Den periode anbyderen er forpliktet til å opprettholde sitt anbud.</article></article></li><li data-li-identifier="n)" data-name="n)"><article class="listArticle" id="paragraf-8-ledd-1-punkt-14"><article class="legalP" id="paragraf-8-ledd-1-punkt-14-ledd-1">Dersom andre kriterier enn laveste pris benyttes, skal kriteriene oppgis dersom de ikke er nevnt i anbudsgrunnlaget.</article></article></li><li data-li-identifier="o)" data-name="o)"><article class="listArticle" id="paragraf-8-ledd-1-punkt-15"><article class="legalP" id="paragraf-8-ledd-1-punkt-15-ledd-1">Den dato kunngjøringen ble sendt.</article></article></li><li data-li-identifier="p)" data-name="p)"><article class="listArticle" id="paragraf-8-ledd-1-punkt-16"><article class="legalP" id="paragraf-8-ledd-1-punkt-16-ledd-1">Opplysninger som nevnt i bokstav c, nr. 2 – 7 og bokstav h til n kan utelates fra kunngjøringen dersom tilsvarende opplysninger gis i anbudsgrunnlaget.</article></article></li></ul></article></article><article class="legalArticle" data-lovdata-URL="LTI/forskrift/2003-03-26-400/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Særlig om for sent innkomne anbud</span></h2><article class="legalP" id="paragraf-9-ledd-1">Anbud som kommer inn etter anbudsfristens utløp, jf. § 7, skal avvises som for sent innkommet og returneres.</article><article class="legalP" id="paragraf-9-ledd-2">Dette gjelder likevel ikke anbud som kommer inn etter fristen, men før anbudsåpningen, dersom det tydelig fremgår av postsendingen at anbudet er postlagt så tidlig at det ved normal postgang burde vært kommet frem før fristen, eller om vedkommende anbyder – før anbudsåpningen er foretatt – på grunnlag av kvitteringer fra statens postselskap har godtgjort dette.</article><article class="legalP" id="paragraf-9-ledd-3">Avvisningsvedtaket med begrunnelse skal innføres i anbudsprotokollen.</article></article><article class="legalArticle" data-lovdata-URL="LTI/forskrift/2003-03-26-400/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Prosedyrer i forbindelse med anbudsåpningen</span></h2><article class="legalP" id="paragraf-10-ledd-1">Rettidig mottatte anbud skal åpnes på det stedet og til det tidspunktet som er oppgitt i anbudsgrunnlaget. Ved anbudsåpningen skal en på forhånd utnevnt representant for oppdragsgiver foreta anbudsåpningen og undertegne anbudsprotokollen. Hver anbyder har rett til å være til stede med en representant.</article><article class="legalP" id="paragraf-10-ledd-2">Under anbudsåpningen skal behovet for tilskudd leses opp, men ikke anbyders navn.</article><article class="legalP" id="paragraf-10-ledd-3">I anbudsprotokollen skal følgende inntas:<ul class="defaultList"><li data-li-identifier="a)" data-name="a)"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">dag og klokkeslett for åpningen,</article></article></li><li data-li-identifier="b)" data-name="b)"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">anbudets merking,</article></article></li><li data-li-identifier="c)" data-name="c)"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">hvilke ruter/ruteområder anbudsinnbydelsen omfatter,</article></article></li><li data-li-identifier="d)" data-name="d)"><article class="listArticle" id="paragraf-10-ledd-3-punkt-4"><article class="legalP" id="paragraf-10-ledd-3-punkt-4-ledd-1">tilstedeværende,</article></article></li><li data-li-identifier="e)" data-name="e)"><article class="listArticle" id="paragraf-10-ledd-3-punkt-5"><article class="legalP" id="paragraf-10-ledd-3-punkt-5-ledd-1">krav om tilskudd i anbudet samt anbudsgivers navn,</article></article></li><li data-li-identifier="f)" data-name="f)"><article class="listArticle" id="paragraf-10-ledd-3-punkt-6"><article class="legalP" id="paragraf-10-ledd-3-punkt-6-ledd-1">ev. avvisninger av anbydere/anbud, jf. § 11.</article></article></li></ul></article></article><article class="legalArticle" data-lovdata-URL="LTI/forskrift/2003-03-26-400/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avvisning</span></h2><article class="legalP" id="paragraf-11-ledd-1">Et anbud skal avvises dersom anbudet slik det fremstår ved anbudsfristens utløp ikke oppfyller kravene for å delta i konkurransen, jf. § 4.</article><article class="legalP" id="paragraf-11-ledd-2">Et anbud kan etter nærmere vurdering avvises dersom:<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">anbudet ikke inneholder alle opplysninger og oppgaver som er forlangt, eller</article></article></li><li data-li-identifier="b)" data-name="b)"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">anbudet ikke oppgir behovet for tilskudd slik som forutsatt i anbudsinnbydelsen, jf. § 8, bokstav c nr. 5, eller</article></article></li><li data-li-identifier="c)" data-name="c)"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">anbyderen ikke kan starte opp innen den i anbudsinnbydelsen fastsatte frist, jf. § 8 bokstav b.</article></article></li></ul></article><article class="legalP" id="paragraf-11-ledd-3">Av anbudsprotokollen skal de fremgå hvilke anbud som er avvist og grunnen til dette, jf. § 10, tredje ledd, bokstav f.</article></article><article class="legalArticle" data-lovdata-URL="LTI/forskrift/2003-03-26-400/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kunngjøring av kontraktstildeling</span></h2><article class="legalP" id="paragraf-12-ledd-1">Kunngjøring som nevnt i § 6, annet ledd skal inneholde:<ul class="defaultList"><li data-li-identifier="a)" data-name="a)"><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">oppdragsgivers navn og adresse,</article></article></li><li data-li-identifier="b)" data-name="b)"><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">dato for kontraktstildeling,</article></article></li><li data-li-identifier="c)" data-name="c)"><article class="listArticle" id="paragraf-12-ledd-1-punkt-3"><article class="legalP" id="paragraf-12-ledd-1-punkt-3-ledd-1">kriteriene for kontraktstildeling,</article></article></li><li data-li-identifier="d)" data-name="d)"><article class="listArticle" id="paragraf-12-ledd-1-punkt-4"><article class="legalP" id="paragraf-12-ledd-1-punkt-4-ledd-1">antall mottatt bud,</article></article></li><li data-li-identifier="e)" data-name="e)"><article class="listArticle" id="paragraf-12-ledd-1-punkt-5"><article class="legalP" id="paragraf-12-ledd-1-punkt-5-ledd-1">leverandørens eller leverandørenes navn og adresse,</article></article></li><li data-li-identifier="f)" data-name="f)"><article class="listArticle" id="paragraf-12-ledd-1-punkt-6"><article class="legalP" id="paragraf-12-ledd-1-punkt-6-ledd-1">betaling,</article></article></li><li data-li-identifier="g)" data-name="g)"><article class="listArticle" id="paragraf-12-ledd-1-punkt-7"><article class="legalP" id="paragraf-12-ledd-1-punkt-7-ledd-1">dato da kontrakten ble kunngjort.</article></article></li></ul></article></article><article class="legalArticle" data-lovdata-URL="LTI/forskrift/2003-03-26-400/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Fremgangsmåte ved valg av leverandør og tildeling av kontrakter</span></h2><article class="legalP" id="paragraf-13-ledd-1">Kontrakter skal tildeles på grunnlag av kriteriene fastsatt i § 19 etter prøving av kvalifikasjonene til de leverandører som ikke er utelukket etter § 16.</article></article><article class="legalArticle" data-lovdata-URL="LTI/forskrift/2003-03-26-400/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bruk av underleverandører</span></h2><article class="legalP" id="paragraf-14-ledd-1">Oppdragsgiver kan i anbudsgrunnlaget be leverandøren angi i anbudet hvor stor del av kontrakten som eventuelt vil bli overdratt til underleverandører.</article><article class="legalP" id="paragraf-14-ledd-2">Opplysninger som nevnt i første ledd får ikke virkning for hovedleverandørens kontraktansvar.</article></article><article class="legalArticle" data-lovdata-URL="LTI/forskrift/2003-03-26-400/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Leverandørgrupper</span></h2><article class="legalP" id="paragraf-15-ledd-1">Leverandørgrupper har rett til å gi anbud. Det kan bare stilles krav om at slike grupper etablerer en bestemt foretaksform etter at kontrakt er tildelt, i den utstrekning dette er nødvendig for å sikre en tilfredsstillende oppfyllelse av kontrakten.</article></article><article class="legalArticle" data-lovdata-URL="LTI/forskrift/2003-03-26-400/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Kriterier for å utelukke anbydere</span></h2><article class="legalP" id="paragraf-16-ledd-1">Oppdragsgiver kan ved utvelgelse av leverandører og ved tildeling av kontrakt utelukke leverandører<ul class="defaultList"><li data-li-identifier="a)" data-name="a)"><article class="listArticle" id="paragraf-16-ledd-1-punkt-1"><article class="legalP" id="paragraf-16-ledd-1-punkt-1-ledd-1">som er konkurs, under gjeldsforhandling eller avvikling, eller har innstilt sin virksomhet eller befinner seg i en tilsvarende prosess med hjemmel i nasjonale lover og forskrifter,</article></article></li><li data-li-identifier="b)" data-name="b)"><article class="listArticle" id="paragraf-16-ledd-1-punkt-2"><article class="legalP" id="paragraf-16-ledd-1-punkt-2-ledd-1">som er begjært konkurs, hvor det er begjært åpning av gjeldsforhandling eller begjært tvangsoppløsning eller annen lignende prosess med hjemmel i nasjonale lover og forskrifter,</article></article></li><li data-li-identifier="c)" data-name="c)"><article class="listArticle" id="paragraf-16-ledd-1-punkt-3"><article class="legalP" id="paragraf-16-ledd-1-punkt-3-ledd-1">som ved rettskraftig dom er kjent skyldig i straffbare forhold som angår den yrkesmessige vandel,</article></article></li><li data-li-identifier="d)" data-name="d)"><article class="listArticle" id="paragraf-16-ledd-1-punkt-4"><article class="legalP" id="paragraf-16-ledd-1-punkt-4-ledd-1">som ikke har oppfylt sine forpliktelser vedrørende innbetaling av skatter og avgifter i samsvar med lovbestemmelser i den stat hvor han er etablert eller i Norge.</article></article></li></ul></article><article class="legalP" id="paragraf-16-ledd-2">Når oppdragsgiver krever bevis for at leverandøren ikke befinner seg i noen av de omstendighetene som nevnt i første ledd bokstav a, b eller c, godtas som tilstrekkelig bevis<ul class="defaultList"><li data-li-identifier="a)" data-name="a)"><article class="listArticle" id="paragraf-16-ledd-2-punkt-1"><article class="legalP" id="paragraf-16-ledd-2-punkt-1-ledd-1">når det gjelder første ledd bokstav a, b eller c utdrag fra strafferegister eller konkursregister. I mangel av dette, et tilsvarende dokument som viser at kravene er tilfredsstilt, utstedt av en retts- eller forvaltningsmyndighet i leverandørens hjemstat eller nåværende oppholdsstat,</article></article></li><li data-li-identifier="b)" data-name="b)"><article class="listArticle" id="paragraf-16-ledd-2-punkt-2"><article class="legalP" id="paragraf-16-ledd-2-punkt-2-ledd-1">når det gjelder første ledd bokstav d attest utstedt av vedkommende myndighet i den berørte stat.</article></article></li></ul></article><article class="legalP" id="paragraf-16-ledd-3">Når den berørte stat ikke utsteder dokumenter eller attester som nevnt i annet ledd, kan de erstattes av en erklæring eller forsikring avgitt av den aktuelle person overfor oppdragsgiver.</article></article><article class="legalArticle" data-lovdata-URL="LTI/forskrift/2003-03-26-400/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Informasjon om leverandørens finansielle og økonomiske stilling</span></h2><article class="legalP" id="paragraf-17-ledd-1">Som bevis på leverandørens finansielle og økonomiske stilling kan en eller flere av følgende referanser godtas:<ul class="defaultList"><li data-li-identifier="a)" data-name="a)"><article class="listArticle" id="paragraf-17-ledd-1-punkt-1"><article class="legalP" id="paragraf-17-ledd-1-punkt-1-ledd-1">egnede bankerklæringer,</article></article></li><li data-li-identifier="b)" data-name="b)"><article class="listArticle" id="paragraf-17-ledd-1-punkt-2"><article class="legalP" id="paragraf-17-ledd-1-punkt-2-ledd-1">fremleggelse av foretakets årsregnskap eller utdrag av det,</article></article></li><li data-li-identifier="c)" data-name="c)"><article class="listArticle" id="paragraf-17-ledd-1-punkt-3"><article class="legalP" id="paragraf-17-ledd-1-punkt-3-ledd-1">en erklæring om foretakets totale omsetning og dets omsetning de tre siste år for rutetransport.</article></article></li></ul></article><article class="legalP" id="paragraf-17-ledd-2">Oppdragsgiver skal i kunngjøringen til å innlevere anbud, angi hvilken eller hvilke referanser de har valgt, og hvilke andre referanser enn de som er nevnt i første ledd som skal fremlegges.</article></article><article class="legalArticle" data-lovdata-URL="LTI/forskrift/2003-03-26-400/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Bevis for kvalifikasjoner</span></h2><article class="legalP" id="paragraf-18-ledd-1">Det kan kreves fremlagt dokumentasjon for leverandørens kvalifikasjoner.</article><article class="legalP" id="paragraf-18-ledd-2">Oppdragsgiver skal i kunngjøringen spesifisere hvilke former for dokumentasjon som kreves fremlagt.</article><article class="legalP" id="paragraf-18-ledd-3">Omfanget av opplysninger som nevnt i første ledd kan ikke gå ut over det kontrakten tilsier.</article></article><article class="legalArticle" data-lovdata-URL="LTI/forskrift/2003-03-26-400/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Valg av anbyder</span></h2><article class="legalP" id="paragraf-19-ledd-1">Oppdragsgiver skal enten basere tildelingen av kontrakter utelukkende på laveste pris, eller på det økonomisk mest fordelaktige anbud. Ved tildeling av kontrakt basert på det økonomisk mest fordelaktige tilbud, kan det blant annet legges vekt på pris, kvalitet, miljøfaktorer og leveringsdyktighet.</article><article class="legalP" id="paragraf-19-ledd-2">Dersom oppdragsgiver baserer tildeling av kontrakter på det økonomisk mest fordelaktige bud, skal alle kriterier som vil bli lagt til grunn for tildelingen, om mulig i prioritert rekkefølge, oppgis i anbudsgrunnlaget eller i kontraktskunngjøringen.</article><article class="legalP" id="paragraf-19-ledd-3">Dersom det foreligger bud som er unormalt lave i forhold til ytelsen, skal oppdragsgiver undersøke de enkelte poster i budene før det gjøres vedtak om tildeling. For dette formål skal oppdragsgiver be anbyderen fremskaffe de nødvendige forklaringer, og eventuelt angi hvilke deler av budet oppdragsgiver anser som uakseptable.</article><article class="legalP" id="paragraf-19-ledd-4">Ved tildeling av kontrakt skal det tas hensyn til resultatet av undersøkelsen som nevnt i tredje ledd.</article><article class="legalP" id="paragraf-19-ledd-5">Dersom kontrakt skal tildeles på grunnlag av laveste pris, skal oppdragsgiver overfor anbydere som blir ekskludert etter denne bestemmelsen, begrunne hvorfor anbud som anses for å være lave avvises.</article></article><article class="legalArticle" data-lovdata-URL="LTI/forskrift/2003-03-26-400/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttreden</span></h2><article class="legalP" id="paragraf-20-ledd-1">Forskriften trer i kraft 1. april 2003.</article><article class="legalP" id="paragraf-20-ledd-2">Samtidig oppheves Samferdselsdepartementets forskrift av 11. mars 1994 nr. 206 om anbud i lokal rutetransport.</article><article class="legalP" id="paragraf-20-ledd-3">Vedtak som er truffet i medhold av tidligere forskrift, gjelder også etter denne forskriftens ikrafttreden.</article></article></main></body></html>