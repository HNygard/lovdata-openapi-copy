<!DOCTYPE html><html lang="no"><head><title>Forskrift om endring i forskrift om bevilgninger til reguleringstiltak innenfor kjøttsektoren.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-05-1877</dd><dt class="dokid">DokumentID</dt><dd class="dokid">LTI/forskrift/2003-12-05-1877</dd><dt class="ministry">Departement</dt><dd class="ministry"><ul><li>Landbruks- og matdepartementet</li></ul></dd><dt class="publishedIn">Publisert i</dt><dd class="publishedIn">I 2004 hefte 2 s 181</dd><dt class="dateInForce">I kraft fra</dt><dd class="dateInForce">2003-12-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-03-14-1477</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§11</li></ul></dd><dt class="dateOfPublication">Kunngjort</dt><dd class="dateOfPublication">2004-01-30</dd><dt class="journalNumber">Journalnummer</dt><dd class="journalNumber">2004-0205</dd><dt class="titleShort">Korttittel</dt><dd class="titleShort">Endr. i forskr om kjøttreguleringstiltak</dd><dt class="title">Tittel</dt><dd class="title">Forskrift om endring i forskrift om bevilgninger til reguleringstiltak innenfor kjøttsektoren.</dd><dt class="miscInformation">Annet om dokumentet</dt><dd class="miscInformation">Fastsatt av Omsetningsrådet 5. desember 2003 med hjemmel i lov av 10. juli 1936 nr. 6 til å fremja umsetnaden av jordbruksvaror § 11.</dd><dt class="refid">RefID</dt><dd class="refid">forskrift/2003-12-05-1877</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bevilgninger til reguleringstiltak innenfor kjøttsektoren.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Gjennomføring av markedsreguleringen</li><li>§ 4. Reguleringstiltak som kan finansieres over omsetningsavgiften i kjøttsektoren</li><li>§ 5. Reguleringslagring</li><li>§ 6. Pristap og prisgevinst under lagring av reguleringsprodukter</li><li>§ 7. Leveringer med frysefradrag</li><li>§ 8. Spesialmarkeder</li><li>§ 9. Eksportleveringer</li><li>§ 10. Informasjonsplikt</li><li>§ 11. Forsyningsplikt</li><li>§ 12. Mottaksplikt</li><li>§ 13. Administrative oppgaver hos markedsregulator</li><li>§ 14. Administrasjonskostnader</li><li>§ 15. Oppgjørsrutiner og renter på mellomværende</li><li>§ 16. Kontroll og dokumentasjon</li><li>§ 17. Godtgjørelse</li><li>§ 18. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-05-1877" id="dokument"><h1>Forskrift om endring i forskrift om bevilgninger til reguleringstiltak innenfor kjøttsektoren.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-05-1877/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 14. mars 1996 nr. 1477 om bevilgninger til reguleringstiltak innenfor kjøttsektoren er det foretatt en rekke endringer. Forskriften lyder i sin helhet etter dette:</article> <article class="defaultP" margin-top="true"><i>Forskrift om markedsregulering av norskprodusert kjøtt</i></article><article class="legalP" id="kapittel-1-ledd-2">Fastsatt av Omsetningsrådet 14. mars 1996 med hjemmel i lov av 10. juli 1936 nr. 6 til å fremja umsetnaden av jordbruksvaror § 11.</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Formålet med forskriften er gjennom et sett med virkemidler å bidra til at markedsreguleringen av norskprodusert kjøtt kan gjennomføres på en mest mulig effektiv og konkurransenøytral måte.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Markedsregulator:</i> Norsk Kjøtt.</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Kjøtt:</i> Helt slakt og skåret kjøtt i henhold til liste for definisjon av reguleringsvare i kjøttsektoren, av storfe, svin og sau/lam.</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Engrospris for helt slakt:</i> Prisen som oppgis i markedsregulators engrosprisliste for engrossalg av helt slakt (i overskuddsområder). Prisen benyttes for helt slakt ved innlegg og uttak av reguleringslager.</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1"><i>Engrospris for markedsregulert skåret kjøtt:</i> Prisen som oppgis i markedsregulators engrosprisliste for engrossalg av skåret kjøtt.</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1"><i>Internpris:</i> Prisen som for skåret kjøtt benyttes ved innlegg og uttak av reguleringslager. Det forutsettes at denne prisen skal ligge lavere enn tilsvarende engrospriser (markedsregulators laveste salgspriser), og at prisforholdet mellom engrospris og internpris for skåret kjøtt er stabilt.</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1"><i>Dekningsgrad:</i> Forholdet mellom markedsregulators tilførsler av norsk slakt den aktuelle uke og bestillinger hos markedsregulator.</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-2-ledd-1-punkt-7"><article class="legalP" id="kapittel-1-foreslåttparagraf-2-ledd-1-punkt-7-ledd-1"><i>Uavhengige aktører:</i> Aktører som foretar videresalg eller skjæring/foredling av kjøtt, men som ikke er organisatorisk tilknyttet markedsregulator.</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-2-ledd-1-punkt-8"><article class="legalP" id="kapittel-1-foreslåttparagraf-2-ledd-1-punkt-8-ledd-1"><i>Underskuddssituasjon:</i> En situasjon hvor det er underskudd av ferske, hele slakt innenlands og tollen på kjøtt er satt ned etter forskrift om administrative tollnedsettelser.</article></article></li></ul></article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Gjennomføring av markedsreguleringen</span></span><article class="legalP" id="kapittel-1-foreslåttparagraf-3-ledd-1">Markedsregulator har ansvaret for å søke å ta ut avtalt målpris i samsvar med forutsetningene om at målpris skal kunne oppnås ved markedsbalanse og gjennomføre markedsregulering av norskprodusert kjøtt slik at kostnadene blir lavest mulig.</article><article class="legalP" id="kapittel-1-foreslåttparagraf-3-ledd-2">Markedsregulator skal løpende vurdere avsetningsmulighetene, og eventuelt iverksette nødvendige avsetningstiltak i samsvar med foreliggende forskrift.</article><article class="legalP" id="kapittel-1-foreslåttparagraf-3-ledd-3">Markedsregulator skal søke å gjennomføre markedsreguleringen slik at det oppnås mest mulig like konkurransevilkår innenfor omsetning av norskproduserte produkter av kjøtt.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Reguleringstiltak som kan finansieres over omsetningsavgiften i kjøttsektoren</span></span><article class="legalP" id="kapittel-1-foreslåttparagraf-4-ledd-1">Midler avsatt til markedsregulering innenfor kjøttsektoren kan nyttes til å finansiere følgende tiltak som markedsregulator setter i verk eller formidler:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">Reguleringslagring (§ 5 og § 6)</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">Innenlandske leveringer med frysefradrag av fryselagret kjøtt (§ 7)</article></article></li><li data-li-identifier="3." data-name="3."><article class="listArticle" id="kapittel-1-foreslåttparagraf-4-ledd-1-punkt-3"><article class="legalP" id="kapittel-1-foreslåttparagraf-4-ledd-1-punkt-3-ledd-1">Leveringer av kjøtt til spesialmarkeder (§ 8)</article></article></li><li data-li-identifier="4." data-name="4."><article class="listArticle" id="kapittel-1-foreslåttparagraf-4-ledd-1-punkt-4"><article class="legalP" id="kapittel-1-foreslåttparagraf-4-ledd-1-punkt-4-ledd-1">Eksportleveringer av kjøtt (§ 9).</article></article></li></ul></article><article class="legalP" id="kapittel-1-foreslåttparagraf-4-ledd-2">Eventuelle andre avsetningstiltak etter forhåndsgodkjennelse fra Omsetningsrådets arbeidsutvalg i det enkelte tilfelle.</article><article class="legalP" id="kapittel-1-foreslåttparagraf-4-ledd-3">Tiltakene under § 5 – § 8 gjelder de vareslag og kvaliteter som av Omsetningsrådets arbeidsutvalg til enhver tid er definert som reguleringsvare.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Reguleringslagring</span></span><article class="legalP" id="kapittel-1-foreslåttparagraf-5-ledd-1">Innfrysingskostnadene godtgjøres etter faste satser pr. kg innlagt vare for henholdsvis helt slakt og skåret vare. Satsene for helt slakt skal dekke kostnadene til nedfrysing, emballering, innlegg, uttak og tapet ved svinn. Satsene for skåret vare skal dekke kostnadene til innlegg, uttak og tapet ved svinn.</article><article class="legalP" id="kapittel-1-foreslåttparagraf-5-ledd-2">Transportkostnader ved forsendelse av fersk vare fra slakteri til fryselager og overføring av frosset vare fra et fryselager til et annet for fortsatt fryselagring, godtgjøres etter regning. Under transportkostnader inngår kostnader til opplasting, kjøling, transportforsikring, spedisjon og kjøring til og fra jernbane/kai.</article><article class="legalP" id="kapittel-1-foreslåttparagraf-5-ledd-3">Ved overføring av frosset vare fra et fryselager til et annet for fortsatt fryselagring, godtgjøres uttak og innlegg med en fast sats pr. kg overført vare.</article><article class="legalP" id="kapittel-1-foreslåttparagraf-5-ledd-4">Kostnadene ved fryselagringen – fryselagring og kapitalbinding – godtgjøres etter faste satser. For lagring er satsen i øre pr. kg pr. måned. For kapitalbinding benyttes den faste rentesats for markedsreguleringen, jf. § 15. Beregningsgrunnlaget skal være månedens inngående beholdning. Det forutsettes at den bokførte lagerbeholdning justeres for svinn minst én gang årlig.</article><article class="legalP" id="kapittel-1-foreslåttparagraf-5-ledd-5">Til dekning av kostnader til pallehold som markedsreguleringen medfører ytes en godtgjørelse med et beløp som fastsettes pr. halvår.</article><article class="legalP" id="kapittel-1-foreslåttparagraf-5-ledd-6">Ved omsetning av fryselagrede varer, godtgjøres transportkostnader fra fryselageret til leveringssted etter regning.</article><article class="legalP" id="kapittel-1-foreslåttparagraf-5-ledd-7">Andre kostnader ved omsetningen av de fryselagrede varer godtgjøres med et beløp som svarer til en fast øresats pr. kg ved uttak jf. § 6 tredje ledd. Det fastsettes forskjellige øresatser for Nord-Norge og Sør-Norge og for henholdsvis leveranser over salgshall og direkteleveranser.</article><article class="legalP" id="kapittel-1-foreslåttparagraf-5-ledd-8">Bestemmelsene i 6. og 7. ledd gjelder ikke ved eksport og leveringer til spesialmarkeder.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Pristap og prisgevinst under lagring av reguleringsprodukter</span></span><article class="legalP" id="kapittel-1-foreslåttparagraf-6-ledd-1">Pristap/prisgevinst på reguleringslager skal tilordnes reguleringsregnskapet. For markedsregulator oppstår pristap når internprisen (skåret kjøtt)/engrosprisen (helt slakt) ved innlegg er høyere enn tilsvarende pris ved uttak. Omvendt oppstår prisfortjeneste når internprisen/engrosprisen ved innlegg er lavere enn tilsvarende pris ved uttak.</article><article class="legalP" id="kapittel-1-foreslåttparagraf-6-ledd-2">Pristap/prisgevinst beregnes pr. kalenderår som differansen mellom verdi i beholdningsliste 31. desember, og lagerverdi i regnskapet korrigert for svinn i løpet av året. Verdi i beholdningsliste 31. desember er basert på priser gjeldende første virkedag i nytt år.</article><article class="legalP" id="kapittel-1-foreslåttparagraf-6-ledd-3">I pristap inngår eventuelle differanser som oppstår ved at innlegg av helt slakt skjer til pris på det enkelte varenummer og uttak skjer til en felles pris for et gitt vareparti (på pall). Slike varepartier vil for storfe kunne inkludere ulike fettgrupper, og for gris ulike kjøttprosenter, dog innenfor én og samme klasse. Den felles uttaksprisen skal være representativ for partiet.</article><article class="legalP" id="kapittel-1-foreslåttparagraf-6-ledd-4">For restkvanta og/eller ukurante varer er det ved uttak adgang til å avvike fra ordinær internpris/engrospris.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Leveringer med frysefradrag</span></span><article class="legalP" id="kapittel-1-foreslåttparagraf-7-ledd-1">Ved leveringer innenlands av reguleringslagret helt slakt godtgjøres de frysefradrag som markedsregulator til enhver tid fastsetter ut fra markedssituasjonen, dog ikke utover 15% av engrospris ved uttak av alt kjøtt unntatt storfekjøtt. For storfekjøtt skal frysefradraget ikke overstige 25% av engrospris ved uttak. Anvendelse av frysefradrag høyere enn 15%, og høyere enn 25% for storfekjøtt, forutsettes forhåndsgodkjent fra Omsetningsrådets arbeidsutvalg.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Spesialmarkeder</span></span><article class="legalP" id="kapittel-1-foreslåttparagraf-8-ledd-1">Ved salg av ferskt kjøtt til spesialmarkeder som for eksempel skip og fly i utenriksfart, fangst og fiske i fjerne farvann, oljeboringsplattformer og til Svalbard godtgjøres differansen mellom varens engrospris/internpris og oppnådd salgspris. Det regnes med den varemengde som er levert. Ved salg av fryselagret kjøtt til spesialmarkeder får bestemmelsene tilsvarende anvendelse.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Eksportleveringer</span></span><article class="legalP" id="kapittel-1-foreslåttparagraf-9-ledd-1">Det eksporttap som godtgjøres er differansen mellom varens engrospris/internpris på avsendelsesdagen, og dens salgsverdi. Salgsverdien er oppnådd utbringende fra kjøperen.</article><article class="legalP" id="kapittel-1-foreslåttparagraf-9-ledd-2">Utenom eksporttapet godtgjøres etter regning ekstra kostnader til emballasje, veiing, spedisjon, transportkostnader (herunder transportforsikring) fra lager til bestemmelsesstedet og andre særlige eksportkostnader, samt beregnet rentetap på salgsverdi for en måned.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Informasjonsplikt</span></span><article class="legalP" id="kapittel-1-foreslåttparagraf-10-ledd-1">Markedsregulators informasjonsplikt skal sikre alle markedsaktører lik tilgang på informasjon om aktiviteter markedsregulator utfører i kraft av reguleringsansvaret, herunder produksjons- og forbruksprognoser, prisnoteringer og reguleringsaktiviteter. Informasjon skal gjøres tilgjengelig umiddelbart etter at vedtak om endring/tiltak er foretatt.</article><article class="legalP" id="kapittel-1-foreslåttparagraf-10-ledd-2">Omsetningsrådets arbeidsutvalg kan utarbeide retningslinjer vedrørende praktisering av informasjonsplikten.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Forsyningsplikt</span></span><article class="legalP" id="kapittel-1-foreslåttparagraf-11-ledd-1">Markedsregulators forsyningsplikt skal sikre forsyninger til alle forbruksområder til noenlunde ens priser, og gi uavhengige aktører tilgang til råvarer til likeverdige vilkår.</article><article class="legalP" id="kapittel-1-foreslåttparagraf-11-ledd-2">Markedsregulators forsyningsplikt skal sikre markedsaktører lik tilgang på råvarer til like vilkår. Forsyningsplikten gjelder for norskproduserte slakt på det regulerte nivå i verdikjeden jf. jordbruksavtalen og regulert vare, jf. liste for definisjon av reguleringsvare i kjøttsektoren fastsatt av Omsetningsrådet. I en normal markedssituasjon skal markedsregulator søke å gi alle aktører samme dekningsgrad med norsk råvare, med utgangspunkt i aktørenes bestillinger.</article><article class="legalP" id="kapittel-1-foreslåttparagraf-11-ledd-3">Når det er underskudd av ferske hele slakt innenlands og tollen på kjøtt er satt ned etter forskrift om administrative tollnedsettelser, kan markedsregulator fordele varemengdene best mulig mellom aktørene på grunnlag av deres ordinære kjøp av kjøtt. I slike situasjoner kan forsyningene til uavhengige aktører med egen slakting avkortes med sikte på lik dekningsgrad med norsk råvare.</article><article class="legalP" id="kapittel-1-foreslåttparagraf-11-ledd-4">Henvendelser om leveranser fra nystartede produksjonsbedrifter skal i den grad de ikke er urimelige, imøtekommes.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Mottaksplikt</span></span><article class="legalP" id="kapittel-1-foreslåttparagraf-12-ledd-1">Markedsregulators mottaksplikt skal sikre alle primærprodusenter avsetning for sin produksjon, til de vilkår som gjelder på det aktuelle mottaksanlegg på det tidspunkt leveransen finner sted.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Administrative oppgaver hos markedsregulator</span></span><article class="legalP" id="kapittel-1-foreslåttparagraf-13-ledd-1">Alle oppgaver vedrørende reguleringsvirksomheten skal fremmes for Omsetningsrådet av eller gjennom markedsregulator med mindre annet er bestemt. Oppgaven med regnskap for administrasjonskostnader sendes inn en gang pr. år. Øvrige oppgaver sendes inn en gang pr. halvår, spesifisert pr. md. Alle bevilgningsoppgaver, med unntak av administrasjonsgodtgjørelsen, skal være attestert av statsautorisert revisor etter krav fastsatt av Omsetningsrådets arbeidsutvalg.</article><article class="legalP" id="kapittel-1-foreslåttparagraf-13-ledd-2">Markedsregulator skal foran hvert år foreslå omsetningsavgift for kjøtt på grunnlag av prognoser over kostnader knyttet til behov for avsetningstiltak, til administrative oppgaver hos markedsregulator, Statens landbruksforvaltning og til prognosearbeid eller andre relevante oppgaver som utføres på oppdrag i regi av Norsk Landbrukssamvirke, samt andre tiltak godkjent av Omsetningsrådets arbeidsutvalg og under hensyntagen til størrelsen på eksisterende fond.</article><article class="legalP" id="kapittel-1-foreslåttparagraf-13-ledd-3">Markedsregulator skal fremme forslag til budsjett for administrasjonskostnader jf. § 14 og forslag til satser i henhold til § 5.</article><article class="legalP" id="kapittel-1-foreslåttparagraf-13-ledd-4">Ved endringer av forskrifter under markedsreguleringen skal markedsregulator utarbeide begrunnede endringsforslag.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Administrasjonskostnader</span></span><article class="legalP" id="kapittel-1-foreslåttparagraf-14-ledd-1">Til dekning av kostnader som administrasjon av markedsreguleringen medfører, ytes godtgjørelse som årlig fastsettes av Omsetningsrådet. Godtgjørelsen skjer på basis av godkjent budsjett og fremlagt regnskap pr. kalenderår.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Oppgjørsrutiner og renter på mellomværende</span></span><article class="legalP" id="kapittel-1-foreslåttparagraf-15-ledd-1">Oppgjør etter forskriftens § 7, § 8 og § 9 foretas på grunnlag av oppgaver for hver måned. Oppgjør etter § 6 foretas én gang årlig, mens oppgjør etter § 5 og § 13 foretas for hvert halvår.</article><article class="legalP" id="kapittel-1-foreslåttparagraf-15-ledd-2">Markedsregulator kan renteberegne tilgodehavende oppgjør etter § 5, § 6, § 7, § 8 og § 9 annet ledd og § 14 etter en fast rentesats fra utløpet av den måned tiltaket er gjennomført og inntil betaling skjer. Tilgodehavende eksporttap for markedsregulator etter § 9 første ledd kan renteberegnes på samme måte fra og med den 16. i den måned eksporten er gjennomført.</article><article class="legalP" id="kapittel-1-foreslåttparagraf-15-ledd-3">Den faste rentesatsen fastsettes av Statens landbruksforvaltning pr. halvår på basis av en sammenveiing av NIBOR 3-md. og renter på andre finansieringskilder med et tillegg på 0,2 prosentpoeng.</article><article class="legalP" id="kapittel-1-foreslåttparagraf-15-ledd-4">Så lenge fondet for markedsregulering av kjøtt har disponible midler har markedsregulator tilgang til a konto overføringer fra Omsetningsrådet. Slike a konto overføringer skal renteberegnes fra den dag de er foretatt.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Kontroll og dokumentasjon</span></span><article class="legalP" id="kapittel-1-foreslåttparagraf-16-ledd-1">Omsetningsrådet eller den Omsetningsrådet gir fullmakt, fører kontroll med at bestemmelsene i denne forskrift blir overholdt. Omsetningsrådet eller den Omsetningsrådet gir fullmakt kan kreve fremlagt de opplysninger og den dokumentasjon som er nødvendig for å utøve slik kontroll og for å forvalte markedsreguleringstiltakene på en tilfredsstillende måte.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Godtgjørelse</span></span><article class="legalP" id="kapittel-1-foreslåttparagraf-17-ledd-1">Godtgjørelser etter denne forskrift er betinget av at Omsetningsrådet disponerer det nødvendige beløp til formålet.</article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-18-ledd-1">Forskriften trer i kraft straks med virkning fra og med 1. januar 1996.</article><article class="legalP" id="kapittel-1-foreslåttparagraf-18-ledd-2">«Retningslinjer for bevilgninger til reguleringstiltak innenfor kjøttsektoren» vedtatt av Omsetningsrådet 25. mai 1989 oppheves med virkning fra samme dato.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-05-1877/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>