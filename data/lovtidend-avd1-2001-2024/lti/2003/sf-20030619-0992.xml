<!DOCTYPE html><html lang="no"><head><title>Forskrift om studier ved Norges landbrukshøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-19-992</dd><dt class="dokid">DokumentID</dt><dd class="dokid">LTI/forskrift/2003-06-19-992</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1870</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-10-29-4169</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§5</li><li>lov/1995-05-12-22/§44</li><li>lov/1995-05-12-22/§46</li></ul></dd><dt class="dateOfPublication">Kunngjort</dt><dd class="dateOfPublication">2003-08-05</dd><dt class="journalNumber">Journalnummer</dt><dd class="journalNumber">2003-0847</dd><dt class="titleShort">Korttittel</dt><dd class="titleShort">Forskrift om studier ved NLH</dd><dt class="title">Tittel</dt><dd class="title">Forskrift om studier ved Norges landbrukshøgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Norges landbrukshøgskole 19. juni 2003 med hjemmel i lov av 12. mai 1995 nr. 22 om universiteter og høgskoler § 5, § 44 og § 46.</dd><dt class="refid">RefID</dt><dd class="refid">forskrift/2003-06-19-992</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om studier ved Norges landbrukshøgskole.<ul class="tocSubUl"><li>Kap. 1: Forskriftens virkeområde<ul class="tocSubUl"><li>§ 1-1.</li></ul></li><li>Kap. 2: Myndighetsbestemmelser<ul class="tocSubUl"><li>§ 2-1.</li></ul></li><li>Kap. 3: Studieår og undervisningsinndeling<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li></ul></li><li>Kap. 4: Etablering og nedlegging av studieprogram og emner<ul class="tocSubUl"><li>§ 4-1.</li><li>§ 4-2.</li><li>§ 4-3.</li></ul></li><li>Kap. 5: Studieplaner<ul class="tocSubUl"><li>§ 5-1.</li><li>§ 5-2.</li></ul></li><li>Kap. 6: Emnebeskrivelser<ul class="tocSubUl"><li>§ 6-1.</li><li>§ 6-2.</li><li>§ 6-3.</li><li>§ 6-4.</li><li>§ 6-5.</li></ul></li><li>Kap. 7: Utdanningsplaner<ul class="tocSubUl"><li>§ 7-1.</li><li>§ 7-2.</li><li>§ 7-3.</li><li>§ 7-4.</li><li>§ 7-5.</li><li>§ 7-6.</li></ul></li><li>Kap. 8: Obligatoriske aktiviteter<ul class="tocSubUl"><li>§ 8-1.</li><li>§ 8-2.</li></ul></li><li>Kap. 9: Utferder og annen undervisning<ul class="tocSubUl"><li>§ 9-1.</li><li>§ 9-2.</li></ul></li><li>Kap. 10: Frie emner<ul class="tocSubUl"><li>§ 10-1.</li></ul></li><li>Kap. 11: Delstudium ved annet lærested<ul class="tocSubUl"><li>§ 11-1.</li><li>§ 11-2.</li></ul></li><li>Kap. 12: Gradsoppgaver<ul class="tocSubUl"><li>§ 12-1.</li><li>§ 12-2.</li><li>§ 12-3.</li><li>§ 12-4.</li></ul></li><li>Kap. 13: Studieretten<ul class="tocSubUl"><li>§ 13-1.</li><li>§ 13-2.</li><li>§ 13-3.</li></ul></li><li>Kap. 14: Informasjonsspråk<ul class="tocSubUl"><li>§ 14-1.</li></ul></li><li>Kap. 15: Reduksjon i studiepoeng<ul class="tocSubUl"><li>§ 15-1.</li></ul></li><li>Kap. 16: Godkjenning av utdanning tatt ved annen institusjon<ul class="tocSubUl"><li>§ 16-1.</li></ul></li><li>Kap. 17: Overgang til annet studieprogram<ul class="tocSubUl"><li>§ 17-1.</li></ul></li><li>Kap. 18: Privatister og gjestestudenter<ul class="tocSubUl"><li>§ 18-1.</li><li>§ 18-2.</li><li>§ 18-3.</li><li>§ 18-4.</li><li>§ 18-5.</li><li>§ 18-6.</li></ul></li><li>Kap. 19: Overgangsordninger mellom gammel og ny gradsstruktur<ul class="tocSubUl"><li>§ 19-1.</li><li>§ 19-2.</li><li>§ 19-3.</li><li>§ 19-4.</li><li>§ 19-5.</li></ul></li><li>Kap. 20: Bortvisning og utestengning<ul class="tocSubUl"><li>§ 20-1.</li><li>§ 20-2.</li></ul></li><li>Kap. 21: Ikrafttreden<ul class="tocSubUl"><li>§ 21-1.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-19-992" id="dokument"><h1>Forskrift om studier ved Norges landbrukshøgskole.</h1><section class="section" data-name="kap1" id="kapittel-1" data-lovdata-URL="LTI/forskrift/2003-06-19-992/KAPITTEL_1"><h2>Kap. 1: Forskriftens virkeområde</h2><article class="legalArticle" data-lovdata-URL="LTI/forskrift/2003-06-19-992/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" id="kapittel-1-paragraf-1-ledd-1">Forskriften gjelder for studier ved Norges landbrukshøgskole (NLH).</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-06-19-992/KAPITTEL_2"><h2>Kap. 2: Myndighetsbestemmelser</h2><article class="legalArticle" data-lovdata-URL="LTI/forskrift/2003-06-19-992/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" id="kapittel-2-paragraf-1-ledd-1">Studienemnda selv kan vedta utfyllende bestemmelser til denne forskriften.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-06-19-992/KAPITTEL_3"><h2>Kap. 3: Studieår og undervisningsinndeling</h2><article class="legalArticle" data-lovdata-URL="LTI/forskrift/2003-06-19-992/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" id="kapittel-3-paragraf-1-ledd-1">Studieåret er inndelt på følgende måte:</article> <article class="defaultP" margin-top="true">Høstsemester: <table><tbody><tr><td data-text-align="left" data-vertical-align="top">– Semesterstart</td><td data-text-align="left" data-vertical-align="top">uke 33, mandag</td></tr><tr><td data-text-align="left" data-vertical-align="top">– Augustblokk</td><td data-text-align="left" data-vertical-align="top">uke 33, 34, 35</td></tr><tr><td data-text-align="left" data-vertical-align="top">– Blokkeksamen</td><td data-text-align="left" data-vertical-align="top">uke 35, fredag</td></tr><tr><td data-text-align="left" data-vertical-align="top">– Høstparallell</td><td data-text-align="left" data-vertical-align="top">uke 36 – 49</td></tr><tr><td data-text-align="left" data-vertical-align="top">– Eksamensperiode</td><td data-text-align="left" data-vertical-align="top">uke 50 – 51</td></tr><tr><td data-text-align="left" data-vertical-align="top">– Semesterslutt</td><td data-text-align="left" data-vertical-align="top">uke 51, fredag</td></tr></tbody></table></article> <article class="defaultP" margin-top="true">Vårsemester: <table><tbody><tr><td data-text-align="left" data-vertical-align="top">– Semesterstart</td><td data-text-align="left" data-vertical-align="top">uke 2, mandag</td></tr><tr><td data-text-align="left" data-vertical-align="top">– Januarblokk</td><td data-text-align="left" data-vertical-align="top">uke 2, 3, 4</td></tr><tr><td data-text-align="left" data-vertical-align="top">– Blokkeksamen</td><td data-text-align="left" data-vertical-align="top">uke 4, fredag</td></tr><tr><td data-text-align="left" data-vertical-align="top">– Vårparallell</td><td data-text-align="left" data-vertical-align="top">uke 5 – 19</td></tr><tr><td data-text-align="left" data-vertical-align="top">– Eksamensperiode</td><td data-text-align="left" data-vertical-align="top">uke 20 – 21</td></tr><tr><td data-text-align="left" data-vertical-align="top">– Juniblokk</td><td data-text-align="left" data-vertical-align="top">uke 22 – 26</td></tr><tr><td data-text-align="left" data-vertical-align="top">– Blokkeksamen</td><td data-text-align="left" data-vertical-align="top">uke 26, fredag</td></tr><tr><td data-text-align="left" data-vertical-align="top">– Semesterslutt</td><td data-text-align="left" data-vertical-align="top">uke 26, fredag</td></tr></tbody></table></article></article><article class="legalArticle" data-lovdata-URL="LTI/forskrift/2003-06-19-992/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" id="kapittel-3-paragraf-2-ledd-1">Forventet studentarbeidsmengde ved NLH er 60 studiepoeng pr. år.</article></article><article class="legalArticle" data-lovdata-URL="LTI/forskrift/2003-06-19-992/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" id="kapittel-3-paragraf-3-ledd-1">Studienemnda fastsetter dato for immatrikulering.</article></article><article class="legalArticle" data-lovdata-URL="LTI/forskrift/2003-06-19-992/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" id="kapittel-3-paragraf-4-ledd-1">NLH har 2 demokratitimer pr. uke.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-06-19-992/KAPITTEL_4"><h2>Kap. 4: Etablering og nedlegging av studieprogram og emner</h2><article class="legalArticle" data-lovdata-URL="LTI/forskrift/2003-06-19-992/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" id="kapittel-4-paragraf-1-ledd-1">Høgskolestyret vedtar etablering og nedlegging av studieprogram etter forslag fra studieutvalgene og tilråding fra studienemnda. Studienemnda selv kan fastsette endringer i et studieprograms struktur, dersom endringene gjelder mindre enn halvparten av de obligatoriske emnene, eller gjelder endringer som ikke er vesentlige i studieprogrammets struktur.</article></article><article class="legalArticle" data-lovdata-URL="LTI/forskrift/2003-06-19-992/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" id="kapittel-4-paragraf-2-ledd-1">Studienemnda vedtar etablering og nedlegging av emner etter forslag fra instituttene.</article></article><article class="legalArticle" data-lovdata-URL="LTI/forskrift/2003-06-19-992/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>.</h3><article class="legalP" id="kapittel-4-paragraf-3-ledd-1">Undervisningen kan avlyses automatisk, hvis færre studenter er oppmeldt til et emne enn oppgitt som krav i emnebeskrivelsen. Obligatoriske emner avlyses normalt ikke.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-06-19-992/KAPITTEL_5"><h2>Kap. 5: Studieplaner</h2><article class="legalArticle" data-lovdata-URL="LTI/forskrift/2003-06-19-992/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" id="kapittel-5-paragraf-1-ledd-1">Studienemnda selv vedtar studieplaner for de enkelte studieprogram etter forslag fra studieutvalgene.</article></article><article class="legalArticle" data-lovdata-URL="LTI/forskrift/2003-06-19-992/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>.</h3><article class="legalP" id="kapittel-5-paragraf-2-ledd-1">Studieplanen skal være beskrevet etter regler fastsatt av studienemnda.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-06-19-992/KAPITTEL_6"><h2>Kap. 6: Emnebeskrivelser</h2><article class="legalArticle" data-lovdata-URL="LTI/forskrift/2003-06-19-992/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><article class="legalP" id="kapittel-6-paragraf-1-ledd-1">NLH utarbeider og gjør tilgjengelig en samlet oversikt over hvilke emner som tilbys. Emnene skal være beskrevet etter regler fastsatt av studienemnda.</article></article><article class="legalArticle" data-lovdata-URL="LTI/forskrift/2003-06-19-992/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>.</h3><article class="legalP" id="kapittel-6-paragraf-2-ledd-1">Studienemnda godkjenner emner etter tilråding fra instituttene.</article></article><article class="legalArticle" data-lovdata-URL="LTI/forskrift/2003-06-19-992/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>.</h3><article class="legalP" id="kapittel-6-paragraf-3-ledd-1">Emnene skal være på minimum 5 studiepoeng og være et multiplum av 5 studiepoeng.</article></article><article class="legalArticle" data-lovdata-URL="LTI/forskrift/2003-06-19-992/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>.</h3><article class="legalP" id="kapittel-6-paragraf-4-ledd-1">Hvert emne skal ha et unikt og beskrivende navn.</article></article><article class="legalArticle" data-lovdata-URL="LTI/forskrift/2003-06-19-992/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>.</h3><article class="legalP" id="kapittel-6-paragraf-5-ledd-1">Emnene skal ha emnekoder etter følgende modell: en kombinasjon av 3 eller 4 bokstaver og 3 tall. Første siffer viser nivå på emnet. Bokstavene bestemmes av instituttene, og bør være logiske i forhold til faglig innhold.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-06-19-992/KAPITTEL_7"><h2>Kap. 7: Utdanningsplaner</h2><article class="legalArticle" data-lovdata-URL="LTI/forskrift/2003-06-19-992/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>.</h3><article class="legalP" id="kapittel-7-paragraf-1-ledd-1">Studenter, som blir tatt opp til studier av 60 studiepoengs omfang eller mer, skal i samarbeid med NLH inngå en individuell utdanningsplan i løpet av første semester. Utdanningsplanen består av en generell og en individuell del.</article></article><article class="legalArticle" data-lovdata-URL="LTI/forskrift/2003-06-19-992/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>.</h3><article class="legalP" id="kapittel-7-paragraf-2-ledd-1"><i>Generell del.</i> Utdanningsplanen skal inneholde informasjon om bestemmelser knyttet til institusjonens ansvar og forpliktelser overfor studenten, og studentens ansvar og forpliktelser overfor institusjonen og medstudenter, og hvilke konsekvenser brudd på dette kan medføre.</article></article><article class="legalArticle" data-lovdata-URL="LTI/forskrift/2003-06-19-992/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>.</h3><article class="legalP" id="kapittel-7-paragraf-3-ledd-1"><i>Individuell del.</i> Av utdanningsplanen skal det framgå hvilket studieprogram studenten er tatt opp til. Utdanningsplanen skal vise innholdet og progresjonen i den planlagte utdanningen for studenten, herunder når et eventuelt delstudium i inn- eller utland skal gjennomføres.</article></article><article class="legalArticle" data-lovdata-URL="LTI/forskrift/2003-06-19-992/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>.</h3><article class="legalP" id="kapittel-7-paragraf-4-ledd-1">Utdanningsplanen kan revideres og skal bekreftes hvert semester innen frister fastsatt av studienemnda.</article></article><article class="legalArticle" data-lovdata-URL="LTI/forskrift/2003-06-19-992/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>.</h3><article class="legalP" id="kapittel-7-paragraf-5-ledd-1">Studenter som har studierett og er registret som student ved NLH, kan søke studiepermisjon for hele semestre i opptil ett år. Søknad om studiepermisjon innvilges ved det studieutvalg studenten er registrert ved. Studienemnda kan innvilge søknad om permisjon ut over ett år, ved for eksempel sykdom, omfattende omsorgsansvar, militærtjeneste/siviltjeneste.</article></article><article class="legalArticle" data-lovdata-URL="LTI/forskrift/2003-06-19-992/§7-6" data-name="§7-6" id="kapittel-7-paragraf-6"><h3 class="legalArticleHeader"><span class="legalArticleValue">§ 7-6</span>.</h3><article class="legalP" id="kapittel-7-paragraf-6-ledd-1">Ved permisjon mister studenten rettigheter i forhold til allerede valgte emner hvor studenter har fått bekreftet plass.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2003-06-19-992/KAPITTEL_8"><h2>Kap. 8: Obligatoriske aktiviteter</h2><article class="legalArticle" data-lovdata-URL="LTI/forskrift/2003-06-19-992/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>.</h3><article class="legalP" id="kapittel-8-paragraf-1-ledd-1">Obligatoriske aktiviteter er arbeider som skal godkjennes og som er utført av studenten mens undervisningen i emnet pågår. Aktiviteter kan godkjennes underveis i undervisningsperioden eller etter at undervisningen i emnet er over. Obligatorisk aktivitet kan omfatte en eller flere deler og kan eksempelvis være:<ul class="defaultList"><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-1"><article class="legalP" id="kapittel-8-paragraf-1-ledd-1-punkt-1-ledd-1">skriftlige eller muntlige prøver arrangert lokalt</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-2"><article class="legalP" id="kapittel-8-paragraf-1-ledd-1-punkt-2-ledd-1">prosjektoppgaver</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-3"><article class="legalP" id="kapittel-8-paragraf-1-ledd-1-punkt-3-ledd-1">obligatoriske innleveringsoppgaver</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-4"><article class="legalP" id="kapittel-8-paragraf-1-ledd-1-punkt-4-ledd-1">laboratorieøvelser</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-5"><article class="legalP" id="kapittel-8-paragraf-1-ledd-1-punkt-5-ledd-1">objektsamlinger</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-6"><article class="legalP" id="kapittel-8-paragraf-1-ledd-1-punkt-6-ledd-1">ekskursjonsdeltagelse og ev. rapport</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-7"><article class="legalP" id="kapittel-8-paragraf-1-ledd-1-punkt-7-ledd-1">praksis og ev. praksisrapport</article></article></li><li data-li-identifier="-" data-name="-"><article class="listArticle" id="kapittel-8-paragraf-1-ledd-1-punkt-8"><article class="legalP" id="kapittel-8-paragraf-1-ledd-1-punkt-8-ledd-1">obligatorisk frammøte.</article></article></li></ul></article></article><article class="legalArticle" data-lovdata-URL="LTI/forskrift/2003-06-19-992/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>.</h3><article class="legalP" id="kapittel-8-paragraf-2-ledd-1">Obligatorisk praksis må registreres som eget emne i utdanningsplanen. NLH har ansvar for å finne relevant praksisplass.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2003-06-19-992/KAPITTEL_9"><h2>Kap. 9: Utferder og annen undervisning</h2><article class="legalArticle" data-lovdata-URL="LTI/forskrift/2003-06-19-992/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>.</h3><article class="legalP" id="kapittel-9-paragraf-1-ledd-1">Dersom utferden settes opp som et selvstendig studiepoenggivende emne, må dette skje i form av et emne på minimum 5 studiepoeng.</article></article><article class="legalArticle" data-lovdata-URL="LTI/forskrift/2003-06-19-992/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>.</h3><article class="legalP" id="kapittel-9-paragraf-2-ledd-1">Utferder av flere dagers varighet skal legges til blokkperioder.</article></article></section><section class="section" data-name="kap10" id="kapittel-10" data-lovdata-URL="LTI/forskrift/2003-06-19-992/KAPITTEL_10"><h2>Kap. 10: Frie emner</h2><article class="legalArticle" data-lovdata-URL="LTI/forskrift/2003-06-19-992/§10-1" data-name="§10-1" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>.</h3><article class="legalP" id="kapittel-10-paragraf-1-ledd-1">Før en student begynner et fritt emne, skal det utformes en avtale mellom studenten og instituttet, som ansvarlig institutt for emnet skal godkjenne. Avtalen skal inneholde en framdriftsplan, ansvarsforhold både i forhold til veiledning i den skriftlige del av oppgaven og også for eventuelt laboratoriearbeid og omfanget av arbeidet.</article></article></section><section class="section" data-name="kap11" id="kapittel-11" data-lovdata-URL="LTI/forskrift/2003-06-19-992/KAPITTEL_11"><h2>Kap. 11: Delstudium ved annet lærested</h2><article class="legalArticle" data-lovdata-URL="LTI/forskrift/2003-06-19-992/§11-1" data-name="§11-1" id="kapittel-11-paragraf-1"><h3 class="legalArticleHeader"><span class="legalArticleValue">§ 11-1</span>.</h3><article class="legalP" id="kapittel-11-paragraf-1-ledd-1">I det ordinære studiet ved NLH har studenten mulighet for delstudium ved et annet lærested i inn- og utlandet. Delstudium vil si et eller flere emner som inngår i utdanningsplanen, herunder også praksis, fritt emne og gradsoppgaver som sensureres ved NLH. Studieoppholdet må være forhåndsgodkjent av instituttet før utreisen.</article><article class="legalP" id="kapittel-11-paragraf-1-ledd-2">Etter tilbakekomst til NLH må studenten søke instituttet om en endelig godkjenning av emnene.</article></article><article class="legalArticle" data-lovdata-URL="LTI/forskrift/2003-06-19-992/§11-2" data-name="§11-2" id="kapittel-11-paragraf-2"><h3 class="legalArticleHeader"><span class="legalArticleValue">§ 11-2</span>.</h3><article class="legalP" id="kapittel-11-paragraf-2-ledd-1">NLH skal legge forholdene til rette for delstudier i utlandet gjennom å gi generell veiledning vedrørende samarbeidsavtaler, finansieringsmuligheter og forsikringsordning.</article></article></section><section class="section" data-name="kap12" id="kapittel-12" data-lovdata-URL="LTI/forskrift/2003-06-19-992/KAPITTEL_12"><h2>Kap. 12: Gradsoppgaver</h2><article class="legalArticle" data-lovdata-URL="LTI/forskrift/2003-06-19-992/§12-1" data-name="§12-1" id="kapittel-12-paragraf-1"><h3 class="legalArticleHeader"><span class="legalArticleValue">§ 12-1</span>.</h3><article class="legalP" id="kapittel-12-paragraf-1-ledd-1">I bachelorgraden kan det inngå et selvstendig arbeid av 15 studiepoengs omfang (bachelorgradsoppgave).</article><article class="legalP" id="kapittel-12-paragraf-1-ledd-2">I mastergrad av 120 og 300 studiepoengs omfang skal det inngå selvstendig arbeid (mastergradsoppgave).</article><article class="legalP" id="kapittel-12-paragraf-1-ledd-3">Det selvstendige arbeidet kan være et av følgende:<ul class="defaultList"><li data-li-identifier="-" data-name="-"><article class="listArticle" id="kapittel-12-paragraf-1-ledd-3-punkt-1"><article class="legalP" id="kapittel-12-paragraf-1-ledd-3-punkt-1-ledd-1">Mastergradsoppgave – 30 studiepoengs omfang</article></article></li><li data-li-identifier="-" data-name="-"><article class="listArticle" id="kapittel-12-paragraf-1-ledd-3-punkt-2"><article class="legalP" id="kapittel-12-paragraf-1-ledd-3-punkt-2-ledd-1">Mastergradsoppgave – 60 studiepoengs omfang.</article></article></li></ul></article></article><article class="legalArticle" data-lovdata-URL="LTI/forskrift/2003-06-19-992/§12-2" data-name="§12-2" id="kapittel-12-paragraf-2"><h3 class="legalArticleHeader"><span class="legalArticleValue">§ 12-2</span>.</h3><article class="legalP" id="kapittel-12-paragraf-2-ledd-1">Gradsoppgaven på bachelornivå skal vise forståelse, selvstendighet og være en faglig fordypning innen gradens fagområde.</article></article><article class="legalArticle" data-lovdata-URL="LTI/forskrift/2003-06-19-992/§12-3" data-name="§12-3" id="kapittel-12-paragraf-3"><h3 class="legalArticleHeader"><span class="legalArticleValue">§ 12-3</span>.</h3><article class="legalP" id="kapittel-12-paragraf-3-ledd-1">Gradsoppgavene på masternivå skal vise forståelse, refleksjon, modenhet og analytisk evne. Oppgaven skal være en opplæring i å kunne identifisere problemer innenfor et fagområde i studiet og analysere og behandle på en vitenskaplig måte, samt å kunne produsere en skriftlig vitenskaplig oppgave om dette.</article><article class="legalP" id="kapittel-12-paragraf-3-ledd-2">Omfang av gradsoppgaven på masternivå fastsettes i studieplanen for det enkelte studieprogram jf. § 12-1.</article><article class="legalP" id="kapittel-12-paragraf-3-ledd-3">Mastergradsoppgaven – 30 studiepoeng skal diskuteres ved muntlig eksamen. Eksamen kan i tillegg inneholde et spesialpensum.</article><article class="legalP" id="kapittel-12-paragraf-3-ledd-4">Mastergradsoppgaven – 60 studiepoeng skal diskuteres ved muntlig eksamen. Eksamen skal i tillegg inneholde et spesialpensum.</article></article><article class="legalArticle" data-lovdata-URL="LTI/forskrift/2003-06-19-992/§12-4" data-name="§12-4" id="kapittel-12-paragraf-4"><h3 class="legalArticleHeader"><span class="legalArticleValue">§ 12-4</span>.</h3><article class="legalP" id="kapittel-12-paragraf-4-ledd-1">Ansvarlig institutt oppnevner hovedveileder og eventuelle tilleggsveiledere til gradsoppgaven. Veilederne forplikter seg til å gi studenten en faglig og metodisk kritikk av arbeidet.</article></article></section><section class="section" data-name="kap13" id="kapittel-13" data-lovdata-URL="LTI/forskrift/2003-06-19-992/KAPITTEL_13"><h2>Kap. 13: Studieretten</h2><article class="legalArticle" data-lovdata-URL="LTI/forskrift/2003-06-19-992/§13-1" data-name="§13-1" id="kapittel-13-paragraf-1"><h3 class="legalArticleHeader"><span class="legalArticleValue">§ 13-1</span>.</h3><article class="legalP" id="kapittel-13-paragraf-1-ledd-1">Den som har akseptert tilbud om studieplass, tildeles studierett ved NLH. Rettigheter tilknyttet et studieprogram er for eksempel rett til undervisning, smågruppeundervisning, tilgang til nødvendige hjelpemidler, laboratoriekurs og organisert veiledning.</article></article><article class="legalArticle" data-lovdata-URL="LTI/forskrift/2003-06-19-992/§13-2" data-name="§13-2" id="kapittel-13-paragraf-2"><h3 class="legalArticleHeader"><span class="legalArticleValue">§ 13-2</span>.</h3><article class="legalP" id="kapittel-13-paragraf-2-ledd-1">Studenter med studierett ved NLH plikter å registrere seg hvert semester innen kunngjorte frister.</article><article class="legalP" id="kapittel-13-paragraf-2-ledd-2">For studenter som har inngått en utdanningsplan, skal registreringen fastsette og bekrefte opplysningene i utdanningsplanen for inneværende semester.</article><article class="legalP" id="kapittel-13-paragraf-2-ledd-3">For andre studenter gjelder en tilsvarende plikt til å registrere seg.</article><article class="legalP" id="kapittel-13-paragraf-2-ledd-4">Registreringen gir adgang til de ressursene NLH tilbyr for at studenten skal kunne gjennomføre sine emner dette semesteret.</article></article><article class="legalArticle" data-lovdata-URL="LTI/forskrift/2003-06-19-992/§13-3" data-name="§13-3" id="kapittel-13-paragraf-3"><h3 class="legalArticleHeader"><span class="legalArticleValue">§ 13-3</span>.</h3><article class="legalP" id="kapittel-13-paragraf-3-ledd-1">Studieretten til det studieprogram studenten er tatt opp til, termineres:<ul class="defaultList"><li data-li-identifier="-" data-name="-"><article class="listArticle" id="kapittel-13-paragraf-3-ledd-1-punkt-1"><article class="legalP" id="kapittel-13-paragraf-3-ledd-1-punkt-1-ledd-1">når studenten oppfyller kravene for tildeling av vitnemål for fullført grad</article></article></li><li data-li-identifier="-" data-name="-"><article class="listArticle" id="kapittel-13-paragraf-3-ledd-1-punkt-2"><article class="legalP" id="kapittel-13-paragraf-3-ledd-1-punkt-2-ledd-1">dersom det i løpet av ett år ikke har funnet sted aktivitet i form av semesterregistrering eller innvilget permisjonssøknad</article></article></li><li data-li-identifier="-" data-name="-"><article class="listArticle" id="kapittel-13-paragraf-3-ledd-1-punkt-3"><article class="legalP" id="kapittel-13-paragraf-3-ledd-1-punkt-3-ledd-1">når studenten selv skriftlig bekrefter at han/hun trekker seg fra studieprogrammet før det er fullført.</article></article></li></ul></article><article class="legalP" id="kapittel-13-paragraf-3-ledd-2">Studenter som er tatt opp til enkelt emner får en begrenset studierett i opp til ett år utover normert tid for emnene.</article><article class="legalP" id="kapittel-13-paragraf-3-ledd-3">Den som har mistet studieretten, kan søke om nytt opptak.</article></article></section><section class="section" data-name="kap14" id="kapittel-14" data-lovdata-URL="LTI/forskrift/2003-06-19-992/KAPITTEL_14"><h2>Kap. 14: Informasjonsspråk</h2><article class="legalArticle" data-lovdata-URL="LTI/forskrift/2003-06-19-992/§14-1" data-name="§14-1" id="kapittel-14-paragraf-1"><h3 class="legalArticleHeader"><span class="legalArticleValue">§ 14-1</span>.</h3><article class="legalP" id="kapittel-14-paragraf-1-ledd-1">NLH forplikter seg til å gi informasjon om alle reglement, studier og emner på norsk og engelsk.</article></article></section><section class="section" data-name="kap15" id="kapittel-15" data-lovdata-URL="LTI/forskrift/2003-06-19-992/KAPITTEL_15"><h2>Kap. 15: Reduksjon i studiepoeng</h2><article class="legalArticle" data-lovdata-URL="LTI/forskrift/2003-06-19-992/§15-1" data-name="§15-1" id="kapittel-15-paragraf-1"><h3 class="legalArticleHeader"><span class="legalArticleValue">§ 15-1</span>.</h3><article class="legalP" id="kapittel-15-paragraf-1-ledd-1">Studenter som avlegger eksamen i emner som faglig overlapper hverandre helt eller delvis, får redusert sin samlede studiepoengsum for de aktuelle emnene. Omfanget av reduksjonen vedtas av studienemnda etter forslag fra de institutt som tilbyr emnet og skal framgå av studiehåndboka.</article></article></section><section class="section" data-name="kap16" id="kapittel-16" data-lovdata-URL="LTI/forskrift/2003-06-19-992/KAPITTEL_16"><h2>Kap. 16: Godkjenning av utdanning tatt ved annen institusjon</h2><article class="legalArticle" data-lovdata-URL="LTI/forskrift/2003-06-19-992/§16-1" data-name="§16-1" id="kapittel-16-paragraf-1"><h3 class="legalArticleHeader"><span class="legalArticleValue">§ 16-1</span>.</h3><article class="legalP" id="kapittel-16-paragraf-1-ledd-1">Grad, emne eller emnegruppe fra en annen institusjon som skal erstatte tilsvarende emne eller emnegruppe ved NLH, skal godskrives studenten med samme antall studiepoeng med de begrensninger som er nedfelt i forskrift om krav til bachelorgrad ved NLH § 4-2 og i tilsvarende krav til mastergraden.</article><article class="legalP" id="kapittel-16-paragraf-1-ledd-2">NLH skal påse at det ikke gis dobbel uttelling for samme faginnhold jf. revidert universitetslov § 49.</article></article></section><section class="section" data-name="kap17" id="kapittel-17" data-lovdata-URL="LTI/forskrift/2003-06-19-992/KAPITTEL_17"><h2>Kap. 17: Overgang til annet studieprogram</h2><article class="legalArticle" data-lovdata-URL="LTI/forskrift/2003-06-19-992/§17-1" data-name="§17-1" id="kapittel-17-paragraf-1"><h3 class="legalArticleHeader"><span class="legalArticleValue">§ 17-1</span>.</h3><article class="legalP" id="kapittel-17-paragraf-1-ledd-1">Studenter kan søke overgang til annet studieprogram.</article></article></section><section class="section" data-name="kap18" id="kapittel-18" data-lovdata-URL="LTI/forskrift/2003-06-19-992/KAPITTEL_18"><h2>Kap. 18: Privatister og gjestestudenter</h2><article class="legalArticle" data-lovdata-URL="LTI/forskrift/2003-06-19-992/§18-1" data-name="§18-1" id="kapittel-18-paragraf-1"><h3 class="legalArticleHeader"><span class="legalArticleValue">§ 18-1</span>.</h3><article class="legalP" id="kapittel-18-paragraf-1-ledd-1">Privatistenes rettigheter ved NLH er begrenset til deltakelse i offentlige forelesninger og adgang til å gå opp til eksamen i samsvar med lov om universiteter og høgskoler. Med forelesning menes formidling av kunnskap til den samlede studentgruppen på emnet, og hvor deltakernes egenaktivitet som hovedregel er begrenset til enkeltspørsmål og kommentarer. Det institutt som har ansvar for emnet, kan gi privatister adgang til undervisning som ikke er offentlig.</article></article><article class="legalArticle" data-lovdata-URL="LTI/forskrift/2003-06-19-992/§18-2" data-name="§18-2" id="kapittel-18-paragraf-2"><h3 class="legalArticleHeader"><span class="legalArticleValue">§ 18-2</span>.</h3><article class="legalP" id="kapittel-18-paragraf-2-ledd-1">Privatister kan nektes adgang til eksamen dersom det i emnebeskrivelsen er fastsatt krav om obligatorisk undervisning, praksis og innleveringsoppgaver. I tillegg må dette være en del av formålet med utdanningen og være en så vesentlig kompetanse at den ikke kan prøves ved ordinær eksamen.</article></article><article class="legalArticle" data-lovdata-URL="LTI/forskrift/2003-06-19-992/§18-3" data-name="§18-3" id="kapittel-18-paragraf-3"><h3 class="legalArticleHeader"><span class="legalArticleValue">§ 18-3</span>.</h3><article class="legalP" id="kapittel-18-paragraf-3-ledd-1">Privatister må melde seg til eksamen innen fastsatt frist. Dokumentasjon av generell og eventuell spesiell studiekompetanse må vedlegges oppmeldingen.</article></article><article class="legalArticle" data-lovdata-URL="LTI/forskrift/2003-06-19-992/§18-4" data-name="§18-4" id="kapittel-18-paragraf-4"><h3 class="legalArticleHeader"><span class="legalArticleValue">§ 18-4</span>.</h3><article class="legalP" id="kapittel-18-paragraf-4-ledd-1">Styret selv kan fastsette at privatister skal betale eksamensavgift – jf. lov om universiteter og høgskoler § 40 nr. 4. Eventuell eksamensavgift må være betalt innen fastsatt frist for at privatister skal få adgang til eksamen.</article></article><article class="legalArticle" data-lovdata-URL="LTI/forskrift/2003-06-19-992/§18-5" data-name="§18-5" id="kapittel-18-paragraf-5"><h3 class="legalArticleHeader"><span class="legalArticleValue">§ 18-5</span>.</h3><article class="legalP" id="kapittel-18-paragraf-5-ledd-1">Privatister betaler semesteravgift i samsvar med bestemmelser i lov om organisering av velferd for elever og studenter med forskrifter. Privatister som har betalt semesteravgift, har krav på studiekort og semesterkort som viser at avgiften er betalt. For privatister skal semesterkortet påføres merknad om at vedkommende bare har eksamensrett etter universitetslovens § 40.</article></article><article class="legalArticle" data-lovdata-URL="LTI/forskrift/2003-06-19-992/§18-6" data-name="§18-6" id="kapittel-18-paragraf-6"><h3 class="legalArticleHeader"><span class="legalArticleValue">§ 18-6</span>.</h3><article class="legalP" id="kapittel-18-paragraf-6-ledd-1">Gjestestudenter som er på NLH i følge en avtale, har samme rett som ordinære studenter til å følge undervisning og ta eksamen.</article></article></section><section class="section" data-name="kap19" id="kapittel-19" data-lovdata-URL="LTI/forskrift/2003-06-19-992/KAPITTEL_19"><h2>Kap. 19: Overgangsordninger mellom gammel og ny gradsstruktur</h2><article class="legalArticle" data-lovdata-URL="LTI/forskrift/2003-06-19-992/§19-1" data-name="§19-1" id="kapittel-19-paragraf-1"><h3 class="legalArticleHeader"><span class="legalArticleValue">§ 19-1</span>.</h3><article class="legalP" id="kapittel-19-paragraf-1-ledd-1">Studenter som 1. august 2003 eller senere oppfyller kravene til bachelor- og mastergradene, tildeles disse.</article></article><article class="legalArticle" data-lovdata-URL="LTI/forskrift/2003-06-19-992/§19-2" data-name="§19-2" id="kapittel-19-paragraf-2"><h3 class="legalArticleHeader"><span class="legalArticleValue">§ 19-2</span>.</h3><article class="legalP" id="kapittel-19-paragraf-2-ledd-1">Studenter som på tidspunktet for ikrafttredelse av denne forskriften har gjennomført studier og avlagt eksamen i fag/emner/emnegrupper av omfang minst 3 års normert studietid/180 studiepoeng uten å oppfylle kravene til bachelorgraden, gis anledning til å fullføre studiet som cand.mag. innen 30. juni 2005.</article></article><article class="legalArticle" data-lovdata-URL="LTI/forskrift/2003-06-19-992/§19-3" data-name="§19-3" id="kapittel-19-paragraf-3"><h3 class="legalArticleHeader"><span class="legalArticleValue">§ 19-3</span>.</h3><article class="legalP" id="kapittel-19-paragraf-3-ledd-1">En student kan ikke tildeles både bachelorgraden og cand.mag.-graden på grunnlag av samme utdanning/studium, selv om grunnlaget for tildeling av cand.mag.-graden i omfang går ut over grunnlaget for tildeling av bachelorgraden.</article></article><article class="legalArticle" data-lovdata-URL="LTI/forskrift/2003-06-19-992/§19-4" data-name="§19-4" id="kapittel-19-paragraf-4"><h3 class="legalArticleHeader"><span class="legalArticleValue">§ 19-4</span>.</h3><article class="legalP" id="kapittel-19-paragraf-4-ledd-1">Cand.mag.-graden ved Norges landbrukshøgskole oppheves med virkning fra og med 1. juli 2005.</article></article><article class="legalArticle" data-lovdata-URL="LTI/forskrift/2003-06-19-992/§19-5" data-name="§19-5" id="kapittel-19-paragraf-5"><h3 class="legalArticleHeader"><span class="legalArticleValue">§ 19-5</span>.</h3><article class="legalP" id="kapittel-19-paragraf-5-ledd-1">Studenter som 1. august 2003 har gjennomført studier og avlagt eksamen i vesentlige deler av studiet (definert ved at alle obligatoriske eksamener er avlagt eller avtale om gjennomføring av hovedfagsoppgave er inngått), gis anledning til fullføre cand.agric., sivilingeniør eller cand.scient. fram til 30. juni 2007. Fra 1. juli 2007 er disse gradene opphevet.</article></article></section><section class="section" data-name="kap20" id="kapittel-20" data-lovdata-URL="LTI/forskrift/2003-06-19-992/KAPITTEL_20"><h2>Kap. 20: Bortvisning og utestengning</h2><article class="legalArticle" data-lovdata-URL="LTI/forskrift/2003-06-19-992/§20-1" data-name="§20-1" id="kapittel-20-paragraf-1"><h3 class="legalArticleHeader"><span class="legalArticleValue">§ 20-1</span>.</h3><article class="legalP" id="kapittel-20-paragraf-1-ledd-1">En student som tross skriftlig advarsel fra rektor, gjentatte ganger opptrer på en måte som virker grovt forstyrrende for medstudenters arbeid eller for virksomheten ved institusjonen ellers, kan etter vedtak av styret selv bortvises fra nærmere bestemte områder ved institusjonen for inntil ett år. Hvis en student etter skriftlig advarsel fra rektor fortsatt ikke respekterer slik bortvisning, kan høgskolestyret selv utestenge ham eller henne fra studiet inntil ett år.</article></article><article class="legalArticle" data-lovdata-URL="LTI/forskrift/2003-06-19-992/§20-2" data-name="§20-2" id="kapittel-20-paragraf-2"><h3 class="legalArticleHeader"><span class="legalArticleValue">§ 20-2</span>.</h3><article class="legalP" id="kapittel-20-paragraf-2-ledd-1">Vedtak om bortvisning eller utestengning treffes med minst to tredelers flertall. Vedtak om slik reaksjon kan påklages av studenten etter reglene i forvaltningsloven. Departementet eller særskilt klageorgan oppnevnt av dette, er klageinstans.</article></article></section><section class="section" data-name="kap21" id="kapittel-21" data-lovdata-URL="LTI/forskrift/2003-06-19-992/KAPITTEL_21"><h2>Kap. 21: Ikrafttreden</h2><article class="legalArticle" data-lovdata-URL="LTI/forskrift/2003-06-19-992/§21-1" data-name="§21-1" id="kapittel-21-paragraf-1"><h3 class="legalArticleHeader"><span class="legalArticleValue">§ 21-1</span>.</h3><article class="legalP" id="kapittel-21-paragraf-1-ledd-1">Forskriften trer i kraft 1. august 2003.</article><article class="legalP" id="kapittel-21-paragraf-1-ledd-2">Fra samme tid oppheves forskrift av 29. oktober 1998 nr. 4169 om studier ved Norges landbrukshøgskole (NLH).</article></article></section></main></body></html>