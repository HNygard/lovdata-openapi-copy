<!DOCTYPE html><html lang="no"><head><title>Forskrift om markedsregulators forsyningsplikt innenfor melkesektoren.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-05-1602</dd><dt class="dokid">DokumentID</dt><dd class="dokid">LTI/forskrift/2003-12-05-1602</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2861</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-22-1551</li><li>forskrift/1997-05-13-1552</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1996-11-28-1478/§18</li><li>forskrift/2003-07-01-919</li><li>lov/1936-07-10-6/§11</li></ul></dd><dt class="dateOfPublication">Kunngjort</dt><dd class="dateOfPublication">2003-12-22</dd><dt class="journalNumber">Journalnummer</dt><dd class="journalNumber">2003-1394</dd><dt class="titleShort">Korttittel</dt><dd class="titleShort">Forskrift om forsyningsplikt i melkesektoren</dd><dt class="title">Tittel</dt><dd class="title">Forskrift om markedsregulators forsyningsplikt innenfor melkesektoren.</dd><dt class="miscInformation">Annet om dokumentet</dt><dd class="miscInformation">Fastsatt av Omsetningsrådet 5. desember 2003 med hjemmel i forskrift av 28. november 1996 nr. 1478 om markedsregulering av norskprodusert melk og melkeprodukter § 18, jf. lov av 10. juli 1936 nr. 6 til å fremja umsetnaden av jordbruksvaror § 11. Kfr. forskrift av 1. juli 2003 nr. 919 om Omsetningsrådets myndighet vedrørende markedsregulering for jordbruksråvarer.</dd><dt class="refid">RefID</dt><dd class="refid">forskrift/2003-12-05-1602</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om markedsregulators forsyningsplikt innenfor melkesektoren.<ul class="tocSubUl"><li>§ 1. Markedsregulators forsyningsplikt</li><li>§ 2. Kravspesifikasjon for rå melk</li><li>§ 3. Forsyningsplikten til produksjon av flytende melkeprodukter</li><li>§ 4. Forsyningsplikten til produksjon av ikke flytende melkeprodukter</li><li>§ 5. Fordeling av melk til produksjon</li><li>§ 6. Leveranseplan med stipulerte fraktkostnader</li><li>§ 7. Justering av leveranseplan ved endrede prognoser</li><li>§ 8. Priser og vilkår</li><li>§ 9. Leveringsforhold hos mottakende meieri</li><li>§ 10. Anvendelse av levert melk hos mottakende meieri</li><li>§ 11. Fakturering og oppgjør</li><li>§ 12. Plikter hos mottakende meieriselskap</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-05-1602" id="dokument"><h1>Forskrift om markedsregulators forsyningsplikt innenfor melkesektoren.</h1><article class="legalArticle" data-lovdata-URL="LTI/forskrift/2003-12-05-1602/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Markedsregulators forsyningsplikt</span></h2><article class="legalP" id="paragraf-1-ledd-1">Markedsregulator har forsyningsplikt på melk til uavhengige meieriselskaper som deltar i prisutjevningsordningen i markedsordningen for melk jf. forskrift av 28. november 1996 nr. 1478 om markedsregulering av norskprodusert melk § 18.</article></article><article class="legalArticle" data-lovdata-URL="LTI/forskrift/2003-12-05-1602/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kravspesifikasjon for rå melk</span></h2><article class="legalP" id="paragraf-2-ledd-1">Kravspesifikasjon for rå melk som omfattes av forsyningsplikten fastsettes av Omsetningsrådets arbeidsutvalg.</article></article><article class="legalArticle" data-lovdata-URL="LTI/forskrift/2003-12-05-1602/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forsyningsplikten til produksjon av flytende melkeprodukter</span></h2><article class="legalP" id="paragraf-3-ledd-1">Markedsregulators forsyningsplikt skal sikre alle meieriselskaper som deltar i prisutjevningsordningen for melk tilgang på råvarer til like vilkår. Forsyningsplikten gjelder for norskprodusert melk på det regulerte nivå i verdikjeden jf. jordbruksavtalen. Markedsregulator kan ikke pålegges forsyningsplikt til foretak som foredler melk med fritak fra overproduksjonsavgift etter forskrift om fritak fra overproduksjonsavgift ved lokal foredling av melk.</article><article class="legalP" id="paragraf-3-ledd-2">Det kvantum melk som under prisutjevningsordningens prioriteringsregler er tilgjengelig for den aktuelle anvendelse, skal fordeles med utgangspunkt i meieriselskapenes bestillinger.</article><article class="legalP" id="paragraf-3-ledd-3">Til produksjon av flytende melkeprodukter har markedsregulator forsyningsplikt til uavhengige meieriselskaper på en slik måte at disse stilles på lik linje med markedsregulators egne produksjonsmeierier, men årlig oppad begrenset til 15 mill. liter melk pr. anlegg. For forsyninger utover dette, stilles krav om leveranser fra egne leverandører. Forsyningsplikten for dette kvantum settes til enhver tid til det dobbelte av det kvantum melk som på månedsbasis veies inn fra egne leverandører.</article><article class="legalP" id="paragraf-3-ledd-4">Til det meierianlegg som Tine BA er pålagt å selge på Østlandet (jf. Konkurransetilsynets vedtak av 17. oktober 2002), har markedsregulator forsyningsplikt på en slik måte at dette stilles på lik linje med markedsregulators egne produksjonsmeierier, men årlig oppad begrenset til 30 mill. liter melk pr. anlegg. For forsyninger utover dette, stilles det krav om leveranser fra egne leverandører. Forsyningsplikten for dette kvantum settes til enhver tid til det dobbelte av det kvantum melk som på månedsbasis veies inn fra egne leverandører.</article></article><article class="legalArticle" data-lovdata-URL="LTI/forskrift/2003-12-05-1602/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forsyningsplikten til produksjon av ikke flytende melkeprodukter</span></h2><article class="legalP" id="paragraf-4-ledd-1">Markedsregulators forsyningsplikt skal sikre alle meieriselskaper som deltar i prisutjevningsordningen for melk tilgang på råvarer til like vilkår. Forsyningsplikten gjelder for norskprodusert melk på det regulerte nivå i verdikjeden jf. jordbruksavtalen. Markedsregulator kan ikke pålegges forsyningsplikt til foretak som foredler melk med fritak fra overproduksjonsavgift etter forskrift om fritak fra overproduksjonsavgift ved lokal foredling av melk.</article><article class="legalP" id="paragraf-4-ledd-2">Det kvantum melk som under prisutjevningsordningens prioriteringsregler er tilgjengelig for den aktuelle anvendelse, skal fordeles med utgangspunkt i meieriselskapenes bestillinger.</article><article class="legalP" id="paragraf-4-ledd-3">Til andre anvendelser enn flytende melkeprodukter har markedsregulator en forsyningsplikt til uavhengige meieriselskaper på en slik måte at disse stilles på lik linje med markedsregulators egne produksjonsmeierier.</article></article><article class="legalArticle" data-lovdata-URL="LTI/forskrift/2003-12-05-1602/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fordeling av melk til produksjon</span></h2><article class="legalP" id="paragraf-5-ledd-1">Grunnlaget for fordeling av melk er den samlede prognose for avtaleåret for prisutjevningsordningen for melk. Markedsregulator skal på grunnlag av prognosetall som er stadfestet fra Statens landbruksforvaltning, fordele melk ut fra meieriselskapenes prognostiserte behov og i henhold til bestemmelsene i § 3 – § 4.</article></article><article class="legalArticle" data-lovdata-URL="LTI/forskrift/2003-12-05-1602/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Leveranseplan med stipulerte fraktkostnader</span></h2><article class="legalP" id="paragraf-6-ledd-1">På basis av den forholdsmessige fordeling etter § 5, skal markedsregulator utarbeide månedlig leveranseplan til de enkelte meieriselskapene som ønsker tilført melk under forsyningsplikten. Planen skal omfatte det avtaleåret prognosen gjelder for. Det må når det gjelder overføringsopplegg, tas hensyn til hva som er mulig å gjennomføre innenfor de til enhver tid gjeldende forskrifter og tilgjengelige ressurser.</article><article class="legalP" id="paragraf-6-ledd-2">I leveranseplanen forutsettes det at det leveres et volum tilpasset hele vogntog og/eller gårdstankbil, og på dette grunnlag angis en stipulert gjennomsnittlig fraktkostnad på de aktuelle månedlige kvanta.</article><article class="legalP" id="paragraf-6-ledd-3">Leveranseplanen og beregningen av stipulert gjennomsnittlig fraktkostnad overvåkes av Statens landbruksforvaltning. Alle meieriselskaper som ønsker tilført melk under forsyningsplikten kan få innsyn i grunnlaget og de beregninger som er gjort, så langt forretningsmessige forhold tilknyttet de ulike meieriselskaper tillater dette.</article><article class="legalP" id="paragraf-6-ledd-4">Månedlig leveranseplan skal aksepteres skriftlig av de aktuelle meieriselskaper innen 1 uke etter at de har mottatt den, og det planlagte volum er deretter bindende både for markedsregulator og for meieriselskapene.</article></article><article class="legalArticle" data-lovdata-URL="LTI/forskrift/2003-12-05-1602/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Justering av leveranseplan ved endrede prognoser</span></h2><article class="legalP" id="paragraf-7-ledd-1">Ved endringer i leveransen av rå melk og/eller anvendt kvantum hos et meieriselskap av slikt omfang at ny prognose kreves under prisutjevningsordningen, skal meieriselskapet gi melding til Statens landbruksforvaltning og markedsregulator, og leveranseplanen om nødvendig justeres. Justeringen av leveranseplanen skal gjennomføres så snart de nye prognosene er stadfestet av Statens landbruksforvaltning.</article></article><article class="legalArticle" data-lovdata-URL="LTI/forskrift/2003-12-05-1602/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Priser og vilkår</span></h2><article class="legalP" id="paragraf-8-ledd-1">Forsyningsprisen på melk fastsettes med utgangspunkt i markedsregulators noteringspris, tillagt de overføringskostnader mv. som markedsregulator i den forbindelse har adgang til å belaste mottaker.</article><article class="legalP" id="paragraf-8-ledd-2">Transportopplegg for overføring/levering av melk planlegges og styres av markedsregulator. Ved leveranser av melk skal mottakende meieriselskap dekke transportkostnadene ut fra hvor melken er beregnet hentet (beregnet transportavstand ut fra prioritering mellom anvendelser). Transportkostnadene beregnes pr. måned ut fra leveringsplan.</article><article class="legalP" id="paragraf-8-ledd-3">Dersom et meieriselskap bestiller volum som ikke er tilpasset hele lass, kan det gjøres mot dekning av de merkostnader dette medfører.</article></article><article class="legalArticle" data-lovdata-URL="LTI/forskrift/2003-12-05-1602/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Leveringsforhold hos mottakende meieri</span></h2><article class="legalP" id="paragraf-9-ledd-1">Det er en forutsetning for leveranseopplegget at leveringsforholdene hos de enkelte meieriselskap er tilpasset de volumer som ønskes levert. Hos meieriselskapet må det være tankbilhall for tilfredsstillende utvendig vask og innvendig tankvask og desinfeksjon.</article><article class="legalP" id="paragraf-9-ledd-2">Dersom det oppstår ekstra kostnader for avsender/transportør pga. leveranseforhold hos mottaker, skal mottaker dekke dette.</article></article><article class="legalArticle" data-lovdata-URL="LTI/forskrift/2003-12-05-1602/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Anvendelse av levert melk hos mottakende meieri</span></h2><article class="legalP" id="paragraf-10-ledd-1">Det forutsettes at mottakende meieriselskap anvender mottatt melk i henhold til forskrift av 30. juni 1995 nr. 636 om produksjon og frambud av rå melk, varmebehandlet melk og melkebaserte produkter m.v.</article></article><article class="legalArticle" data-lovdata-URL="LTI/forskrift/2003-12-05-1602/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fakturering og oppgjør</span></h2><article class="legalP" id="paragraf-11-ledd-1">Fakturering med 10 dagers kredittid skjer fortløpende fra markedsregulator etter hver leveranse, og oppgjør skjer direkte mellom markedsregulator og det enkelte meieriselskap, ut fra levert volum.</article><article class="legalP" id="paragraf-11-ledd-2">Fakturering for transport- og eventuelle spesielle kostnader gjøres opp mellom markedsregulator og det enkelte meieriselskap.</article></article><article class="legalArticle" data-lovdata-URL="LTI/forskrift/2003-12-05-1602/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Plikter hos mottakende meieriselskap</span></h2><article class="legalP" id="paragraf-12-ledd-1">Meieriselskapene skal utarbeide en årsplan som oversendes markedsregulator innen 1. november. Årsplanen skal være spesifisert pr. måned og vil danne utgangspunkt for bl.a. markedsregulators prognoser og budsjett for melkeanvendelsen.</article><article class="legalP" id="paragraf-12-ledd-2">Meieriselskapene skal innen onsdag hver uke ha sendt markedsregulator sin bestilling av melk for kommende uke. Bestillingene skal være spesifisert pr. ukedag og skal på månedsbasis samsvare med den skriftlige aksepterte planen, jf. § 6 siste ledd.</article><article class="legalP" id="paragraf-12-ledd-3">Ved betydelige avvik mellom faktisk egenmelkgrunnlag etter § 3 eller det prognosegrunnlaget som er som er lagt til grunn for praktisering av forsyningsplikten, jf. første ledd, kan Statens landbruksforvaltning frata aktuelle meieriselskap retten til suppleringsleveranse i en etterfølgende månedsperiode. Ved gjentagende slike avvik kan Omsetningsrådet frata meieriselskapet retten til å motta melk for en lengre periode.</article><article class="legalP" id="paragraf-12-ledd-4">Mottakere av melk i henhold til § 3, opp til henholdsvis 15 og 30 mill. liter melk, og i henhold til § 4 plikter i alle uker å ta imot minimum 80 prosent av siste 3 måneders gjennomsnittlige ukentlige mottak av melk. Ved mottak av mindre melk enn hva disse beregningene tilsier kan Statens landbruksforvaltning begrense meieriselskapenes rett til leveranse i en etterfølgende månedsperiode. Ved gjentagende slike avvik kan Omsetningsrådet utelukke meieriselskapet retten til å motta melk for en lengre periode.</article><article class="legalP" id="paragraf-12-ledd-5">Mottakere av melk plikter å ta imot den melk de har bestilt i henhold til andre ledd. Dersom et meieriselskap likevel må endre bestilt melkemengde etter gjeldende bestillingstidspunkt gis markedsregulator anledning til å fakturere meieriselskapet for de merkostnader som måtte oppstå.</article><article class="legalP" id="paragraf-12-ledd-6">Mottakere av melk har anledning til full driftsstans for gjennomføring av nødvendig og planlagt teknisk vedlikehold eller ombygging. Lengden på en slik driftsstans skal korrespondere med det vedlikeholdet eller ombyggingen som skal gjennomføres. Slik begrunnet driftsstans skal være meldt markedsregulator senest 2 md. før driftsstansen finner sted, og være i samsvar med den skriftlige aksepterte månedlige leveranseplanen.</article><article class="legalP" id="paragraf-12-ledd-7">Dersom det er betydelige avvik mellom faktisk og meldt driftsstans, kan Statens landbruksforvaltning begrense meieriselskapets rett til leveranse i en etterfølgende månedsperiode. Ved gjentagende slike avvik kan Omsetningsrådet utelukke meieriselskapet fra forsyningsplikten for en lengre periode.</article><article class="legalP" id="paragraf-12-ledd-8">Bestemmelsen kan fravikes ved avtale. Eventuell avtale skal sendes Statens landbruksforvaltning til orientering.</article></article><article class="legalArticle" data-lovdata-URL="LTI/forskrift/2003-12-05-1602/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" id="paragraf-13-ledd-1">Denne forskriften trer i kraft 1. januar 2004. Fra samme tid oppheves følgende forskrifter:<ul class="defaultList"><li data-li-identifier="1." data-name="1."><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">forskrift av 22. april 1997 nr. 1551 om markedsregulators forsyningsplikt innenfor melkesektoren.</article></article></li><li data-li-identifier="2." data-name="2."><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">forskrift av 13. mai 1997 nr. 1552 om markedsregulators forsyningsplikt på råmelk.</article></article></li></ul></article></article></main></body></html>