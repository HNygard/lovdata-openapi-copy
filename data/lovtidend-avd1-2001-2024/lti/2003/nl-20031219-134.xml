<!DOCTYPE html><html lang="no"><head><title>Lov om endringer i lov om sosiale tjenester m.v. og lov om helsetjenesten i kommunene (rettssikkerhet ved bruk av tvang og makt overfor enkelte personer med psykisk utviklingshemning).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-12-19-134</dd><dt class="dokid">DokumentID</dt><dd class="dokid">LTI/lov/2003-12-19-134</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2712</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1991-12-13-81</li><li>lov/1982-11-19-66</li></ul></dd><dt class="dateOfPublication">Kunngjort</dt><dd class="dateOfPublication">2003-12-19</dd><dt class="journalNumber">Journalnummer</dt><dd class="journalNumber">2003-1255</dd><dt class="titleShort">Korttittel</dt><dd class="titleShort">Endringslov til sosialtjenesteloven mv.</dd><dt class="title">Tittel</dt><dd class="title">Lov om endringer i lov om sosiale tjenester m.v. og lov om helsetjenesten i kommunene (rettssikkerhet ved bruk av tvang og makt overfor enkelte personer med psykisk utviklingshemning).</dd><dt class="miscInformation">Annet om dokumentet</dt><dd class="miscInformation">Ot.prp.nr.55 (2002–2003), Innst.O.nr.14 (2003–2004) og Besl.O.nr.16 (2003–2004). Odels- og lagtingsvedtak hhv. 25. november og 9. desember 2003. Fremmet av Sosialdepartementet.</dd><dt class="refid">RefID</dt><dd class="refid">lov/2003-12-19-134</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov om sosiale tjenester m.v. og lov om helsetjenesten i kommunene (rettssikkerhet ved bruk av tvang og makt overfor enkelte personer med psykisk utviklingshemning).<ul class="tocSubUl"><li>I<ul class="tocSubUl"><li>§ 2-6. Fylkesmannens tilsynsvirksomhet</li><li>§ 4A-1. Formål</li><li>§ 4A-2. Virkeområde</li><li>§ 4A-3. Rett til medvirkning og informasjon</li><li>§ 4A-4. Krav til forebygging</li><li>§ 4A-5. Vilkår for bruk av tvang og makt</li><li>§ 4A-6. Særlige grenser for bruk av enkelte tiltak</li><li>§ 4A-7. Kommunens saksbehandling</li><li>§ 4A-8. Fylkesmannens overprøving</li><li>§ 4A-9. Krav til gjennomføring og evaluering</li><li>§ 4A-10. Plikt til å føre journal</li><li>§ 4A-11. Klage</li><li>§ 4A-12. Overprøving i tingretten</li><li>§ 4A-13. Spesialisthelsetjenestene</li><li>§ 4A-14. Forskrift</li></ul></li><li>II<ul class="tocSubUl"><li>§ 6-10. (Rettssikkerhet ved bruk av tvang og makt overfor enkelte personer med psykisk utviklingshemning)</li></ul></li><li>III</li></ul></li></ul></dd></dl></header><main class="documentBody" data-lovdata-URL="LTI/lov/2003-12-19-134" id="dokument"><h1>Lov om endringer i lov om sosiale tjenester m.v. og lov om helsetjenesten i kommunene (rettssikkerhet ved bruk av tvang og makt overfor enkelte personer med psykisk utviklingshemning).</h1><section class="section" data-name="kapI" id="kapittel-1" data-lovdata-URL="LTI/lov/2003-12-19-134/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 13. desember 1991 nr. 81 om sosiale tjenester m.v. gjøres følgende endringer:</article> <article class="defaultP" margin-top="true">§ 2-1 annet ledd skal lyde:</article><article class="legalP" id="kapittel-1-ledd-2">Kommunen skal føre internkontroll for å sikre at virksomhet og tjenester etter kapitlene 4, 4A, 6 og 7er i samsvar med krav fastsatt i eller i medhold av lov eller forskrift. Kommunen må kunne gjøre rede for hvordan den oppfyller denne plikten.</article> <article class="defaultP" margin-top="true">§ 2-4 skal lyde:</article><article class="defaultP">Det regionale helseforetakets ansvar</article><article class="legalP" id="kapittel-1-ledd-3">Regionalt helseforetak er ansvarlig for at de oppgaver som spesialisthelsetjenestene er pålagt etter kapittel 4A, blir utført.</article> <article class="defaultP" margin-top="true">§ 2-6 skal lyde:</article><article class="futureLegalArticle" data-name="§2-6" id="kapittel-1-foreslåttparagraf-1"><span class="futureLegalArticleHeader">§ 2-6. <span class="legalArticleTitle">Fylkesmannens tilsynsvirksomhet</span></span><article class="legalP" id="kapittel-1-foreslåttparagraf-1-ledd-1">Fylkesmannen plikter å føre tilsyn med kommunens virksomhet etter kapitlene 4, 4A, 6 og 7 og skal påse at virksomheten drives i samsvar med loven og forskriftene til loven. Ved tiltak etter § 4A-5 tredje ledd bokstavene b og c skal det også føres stedlig tilsyn.</article><article class="legalP" id="kapittel-1-foreslåttparagraf-1-ledd-2">Kongen kan gi forskrifter med nærmere bestemmelser om tilsynet.</article><article class="legalP" id="kapittel-1-foreslåttparagraf-1-ledd-3">Fylkesmannen kan uten hinder av taushetsplikt kreve innsyn i de opplysninger som er nødvendige for at fylkesmannen kan utføre sine oppgaver etter første ledd. I forbindelse med tiltak etter kapittel 4A kan tilsynet gjennomføre tilsynsbesøk uten beboerens samtykke. Fylkesmannen skal føre tilsyn med tiltak der spesialisthelsetjenestene har truffet vedtak etter § 4A-13 annet ledd.</article><article class="legalP" id="kapittel-1-foreslåttparagraf-1-ledd-4">Hvis virksomhet etter kapitlene 4, 4A, 6 eller 7 drives på en måte som kan ha skadelige følger for tjenestemottaker eller på annen måte er uheldig eller uforsvarlig, kan fylkesmannen gi pålegg om å rette opp forholdet.</article></article> <article class="defaultP" margin-top="true">Nytt kapittel 4A skal lyde:</article><span class="futuretitle" id="kapittel-1-foreslåttittel-1">Kapittel 4A. Rettssikkerhet ved bruk av tvang og makt overfor enkelte personer med psykisk utviklingshemning</span><article class="futureLegalArticle" data-name="§4A-1" id="kapittel-1-foreslåttparagraf-2"><span class="futureLegalArticleHeader">§ 4A-1. <span class="legalArticleTitle">Formål</span></span><article class="legalP" id="kapittel-1-foreslåttparagraf-2-ledd-1">Formålet med reglene i dette kapitlet er å hindre at personer med psykisk utviklingshemning utsetter seg selv eller andre for vesentlig skade og forebygge og begrense bruk av tvang og makt.</article><article class="legalP" id="kapittel-1-foreslåttparagraf-2-ledd-2">Tjenestetilbudet skal tilrettelegges med respekt for den enkeltes fysiske og psykiske integritet, og så langt som mulig i overensstemmelse med tjenestemottakerens selvbestemmelsesrett.</article><article class="legalP" id="kapittel-1-foreslåttparagraf-2-ledd-3">Ingen skal behandles på en nedverdigende eller krenkende måte.</article></article><article class="futureLegalArticle" data-name="§4A-2" id="kapittel-1-foreslåttparagraf-3"><span class="futureLegalArticleHeader">§ 4A-2. <span class="legalArticleTitle">Virkeområde</span></span><article class="legalP" id="kapittel-1-foreslåttparagraf-3-ledd-1">Reglene i dette kapitlet gjelder bruk av tvang og makt som ledd i tjenester etter § 4-2 bokstavene a til d til personer med psykisk utviklingshemning.</article><article class="legalP" id="kapittel-1-foreslåttparagraf-3-ledd-2">Som bruk av tvang eller makt etter reglene i dette kapitlet regnes tiltak som tjenestemottakeren motsetter seg eller tiltak som er så inngripende at de uansett motstand må regnes som bruk av tvang eller makt. Bruk av inngripende varslingssystemer med tekniske innretninger skal alltid regnes som bruk av tvang eller makt etter reglene i dette kapitlet. Alminnelige oppfordringer og ledelse med hånden eller andre fysiske påvirkninger av liknende art anses ikke som bruk av tvang eller makt.</article></article><article class="futureLegalArticle" data-name="§4A-3" id="kapittel-1-foreslåttparagraf-4"><span class="futureLegalArticleHeader">§ 4A-3. <span class="legalArticleTitle">Rett til medvirkning og informasjon</span></span><article class="legalP" id="kapittel-1-foreslåttparagraf-4-ledd-1">Tjenestetilbudet skal så langt som mulig tilrettelegges og gjennomføres i samarbeid med tjenestemottakeren, jf. § 8-4.</article><article class="legalP" id="kapittel-1-foreslåttparagraf-4-ledd-2">Tjenestemottakeren, pårørende og verge eller hjelpeverge skal høres før det treffes vedtak om bruk av tvang og makt etter reglene i dette kapitlet og gis informasjon om adgangen til å uttale seg i saker som skal overprøves, klageadgang og adgangen til å bringe vedtaket inn for tilsynsmyndighet og tingretten.</article><article class="legalP" id="kapittel-1-foreslåttparagraf-4-ledd-3">Dersom verge eller hjelpeverge ikke allerede er oppnevnt der kommunen anser det aktuelt å fatte vedtak om bruk av tvang og makt etter reglene i dette kapitlet, skal hjelpeverge oppnevnes. Kommunen skal begjære oppnevning av hjelpeverge dersom ikke oppnevning er begjært av andre som kan framsette slik begjæring, jf. vergemålsloven § 90 a. Opplysninger om personlige forhold som hjelpevergen mottar, kan bare gis videre dersom det er nødvendig for å utføre hjelpevergeoppdraget.</article><article class="legalP" id="kapittel-1-foreslåttparagraf-4-ledd-4">Som pårørende regnes ektefelle, samboer, myndige barn, foreldre, myndige søsken og besteforeldre. Det gjelder et prioritetsforhold i den rekkefølgen som er angitt, med mindre særlige grunner foreligger.</article></article><article class="futureLegalArticle" data-name="§4A-4" id="kapittel-1-foreslåttparagraf-5"><span class="futureLegalArticleHeader">§ 4A-4. <span class="legalArticleTitle">Krav til forebygging</span></span><article class="legalP" id="kapittel-1-foreslåttparagraf-5-ledd-1">Kommunen plikter å sørge for at forholdene legges til rette for minst mulig bruk av tvang og makt. I tillegg til å tilrettelegge tjenestetilbudet i overensstemmelse med reglene i § 4A-1 annet ledd, jf. også § 4A-5 første ledd, plikter kommunen å gi nødvendig opplæring etter § 2-3, herunder faglig veiledning og oppfølging i gjennomføring av tiltak etter dette kapitlet.</article></article><article class="futureLegalArticle" data-name="§4A-5" id="kapittel-1-foreslåttparagraf-6"><span class="futureLegalArticleHeader">§ 4A-5. <span class="legalArticleTitle">Vilkår for bruk av tvang og makt</span></span><article class="legalP" id="kapittel-1-foreslåttparagraf-6-ledd-1">Andre løsninger enn bruk av tvang eller makt skal være prøvd før tiltak etter dette kapitlet settes i verk. Kravet kan bare fravikes i særlige tilfeller, og det skal i så fall gis en begrunnelse.</article><article class="legalP" id="kapittel-1-foreslåttparagraf-6-ledd-2">Tvang og makt kan bare brukes når det er faglig og etisk forsvarlig. I vurderingen skal det legges særlig vekt på hvor inngripende tiltaket er for den enkelte tjenestemottaker. Tiltakene må ikke gå lenger enn det som er nødvendig for formålet, og må stå i forhold til det formålet som skal ivaretas. Tvang og makt kan bare brukes for å hindre eller begrense vesentlig skade.</article><article class="legalP" id="kapittel-1-foreslåttparagraf-6-ledd-3">Det kan anvendes tvang og makt i følgende tilfeller:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-6-ledd-3-punkt-1"><article class="legalP" id="kapittel-1-foreslåttparagraf-6-ledd-3-punkt-1-ledd-1">skadeavvergende tiltak i nødsituasjoner,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-6-ledd-3-punkt-2"><article class="legalP" id="kapittel-1-foreslåttparagraf-6-ledd-3-punkt-2-ledd-1">planlagte skadeavvergende tiltak i gjentatte nødsituasjoner, eller</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-6-ledd-3-punkt-3"><article class="legalP" id="kapittel-1-foreslåttparagraf-6-ledd-3-punkt-3-ledd-1">tiltak for å dekke tjenestemottakerens grunnleggende behov for mat og drikke, påkledning, hvile, søvn, hygiene og personlig trygghet, herunder opplærings- og treningstiltak.</article></article></li></ul></article></article><article class="futureLegalArticle" data-name="§4A-6" id="kapittel-1-foreslåttparagraf-7"><span class="futureLegalArticleHeader">§ 4A-6. <span class="legalArticleTitle">Særlige grenser for bruk av enkelte tiltak</span></span><article class="legalP" id="kapittel-1-foreslåttparagraf-7-ledd-1">Mekaniske tvangsmidler som hindrer tjenestemottakerens bevegelsesfrihet, herunder belter, remmer, skadeforebyggende spesialklær og liknende kan bare brukes for å gi nødvendig støtte for fysiske funksjonshemninger, for å hindre fall og for å hindre at tjenestemottakeren skader seg selv. I alle tilfeller må vilkårene i § 4A-5 være oppfylt.</article><article class="legalP" id="kapittel-1-foreslåttparagraf-7-ledd-2">Dersom en nødsituasjon etter § 4A-5 annet ledd bokstavene a og b gjør det nødvendig å skjerme tjenestemottakeren fra andre personer, skal skjermingen foregå i et ordinært beboelsesrom med ulåst dør. Sikkerhetsmessige hensyn kan unntaksvis tilsi at døren låses. Vedkommende skal i alle tilfeller holdes under oppsyn, og skjermingen skal avbrytes straks situasjonen er brakt under kontroll.</article><article class="legalP" id="kapittel-1-foreslåttparagraf-7-ledd-3">Det er ikke tillatt med opplærings- og treningstiltak etter § 4A-5 tredje ledd bokstav c som påfører tjenestemottakeren smerte eller psykisk eller fysisk skade, herunder all form for fysisk refselse, eller som innebærer betydelig fysiske og psykiske anstrengelser for tjenestemottakeren eller medfører fysisk isolering.</article></article><article class="futureLegalArticle" data-name="§4A-7" id="kapittel-1-foreslåttparagraf-8"><span class="futureLegalArticleHeader">§ 4A-7. <span class="legalArticleTitle">Kommunens saksbehandling</span></span><article class="legalP" id="kapittel-1-foreslåttparagraf-8-ledd-1">Beslutning om bruk av tvang og makt etter § 4A-5 tredje ledd bokstav a treffes av den som har det daglige ansvaret for tjenesten, eller – dersom det ikke er tid til dette – av tjenesteyteren. Beslutningen skal nedtegnes straks etter at tiltaket er gjennomført. Reglene i tredje ledd bokstavene a til e og bokstav i om hva som skal nedtegnes, gjelder tilsvarende. Det skal straks sendes melding om beslutningen til den faglig ansvarlige for tjenesten, Fylkesmannen, verge eller hjelpeverge og pårørende, eller på den måten Fylkesmannen beslutter. Meldingen skal opplyse om adgangen til å klage etter § 4A-11 første ledd.</article><article class="legalP" id="kapittel-1-foreslåttparagraf-8-ledd-2">Vedtak i medhold av § 4A-5 tredje ledd bokstavene b og c treffes av den som har det overordnete faglige ansvaret for tjenesten. Vedtak kan treffes for inntil tolv måneder om gangen. De spesialisthelsetjenestene som de regionale helseforetakene skal sørge for, skal bistå ved utformingen av tiltakene.</article><article class="legalP" id="kapittel-1-foreslåttparagraf-8-ledd-3">Vedtaket skal settes opp skriftlig og inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-8-ledd-3-punkt-1"><article class="legalP" id="kapittel-1-foreslåttparagraf-8-ledd-3-punkt-1-ledd-1">tjenestemottakerens navn og tid og sted for vedtaket,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-8-ledd-3-punkt-2"><article class="legalP" id="kapittel-1-foreslåttparagraf-8-ledd-3-punkt-2-ledd-1">beskrivelse av tjenestemottakerens situasjon og en faglig vurdering av denne,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-8-ledd-3-punkt-3"><article class="legalP" id="kapittel-1-foreslåttparagraf-8-ledd-3-punkt-3-ledd-1">beskrivelse av de tiltakene som skal settes i verk og den faglige begrunnelsen for disse,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-8-ledd-3-punkt-4"><article class="legalP" id="kapittel-1-foreslåttparagraf-8-ledd-3-punkt-4-ledd-1">fastsettelse av tidsramme for tiltakene,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-8-ledd-3-punkt-5"><article class="legalP" id="kapittel-1-foreslåttparagraf-8-ledd-3-punkt-5-ledd-1">bekreftelse på at vilkårene i kapitlet er oppfylt, herunder begrunnelse etter § 4A-5 første ledd annet punktum,</article></article></li><li data-li-identifier="f)" data-name="f)"><article class="listArticle" id="kapittel-1-foreslåttparagraf-8-ledd-3-punkt-6"><article class="legalP" id="kapittel-1-foreslåttparagraf-8-ledd-3-punkt-6-ledd-1">opplysning om hvilken holdning tjenestemottakeren og dennes representant har til tiltaket,</article></article></li><li data-li-identifier="g)" data-name="g)"><article class="listArticle" id="kapittel-1-foreslåttparagraf-8-ledd-3-punkt-7"><article class="legalP" id="kapittel-1-foreslåttparagraf-8-ledd-3-punkt-7-ledd-1">angivelse av faglig ansvarlig for gjennomføringen av tiltaket,</article></article></li><li data-li-identifier="h)" data-name="h)"><article class="listArticle" id="kapittel-1-foreslåttparagraf-8-ledd-3-punkt-8"><article class="legalP" id="kapittel-1-foreslåttparagraf-8-ledd-3-punkt-8-ledd-1">opplysning om Fylkesmannens overprøvingsmyndighet og adgang til å uttale seg i saker som skal overprøves etter § 4A-8, og</article></article></li><li data-li-identifier="i)" data-name="i)"><article class="listArticle" id="kapittel-1-foreslåttparagraf-8-ledd-3-punkt-9"><article class="legalP" id="kapittel-1-foreslåttparagraf-8-ledd-3-punkt-9-ledd-1">opplysning om tilsynsmyndighet.</article></article></li></ul></article><article class="legalP" id="kapittel-1-foreslåttparagraf-8-ledd-4">Vedtaket skal sendes Fylkesmannen til overprøving etter § 4A-8. Vedtaket skal samtidig sendes spesialisthelsetjenestene, verge eller hjelpeverge og pårørende som kan avgi uttalelse til Fylkesmannen. Frist for å avgi slik uttalelse er en uke fra vedtaket er mottatt. Vedtaket kan ikke iverksettes før det er godkjent av Fylkesmannen. Dersom vedtaket er påklaget etter § 4A-11 annet ledd, kan vedtaket ikke iverksettes før fylkesnemnda for sosiale saker har godkjent vedtaket.</article></article><article class="futureLegalArticle" data-name="§4A-8" id="kapittel-1-foreslåttparagraf-9"><span class="futureLegalArticleHeader">§ 4A-8. <span class="legalArticleTitle">Fylkesmannens overprøving</span></span><article class="legalP" id="kapittel-1-foreslåttparagraf-9-ledd-1">Fylkesmannen skal overprøve vedtak etter § 4A-5 tredje ledd bokstavene b og c, jf. § 4A-7 fjerde ledd. Fylkesmannen skal prøve alle sider av saken.</article><article class="legalP" id="kapittel-1-foreslåttparagraf-9-ledd-2">Fylkesmannen skal gi vergen eller hjelpevergen og pårørende opplysning om klageadgangen etter § 4A-11 annet ledd.</article></article><article class="futureLegalArticle" data-name="§4A-9" id="kapittel-1-foreslåttparagraf-10"><span class="futureLegalArticleHeader">§ 4A-9. <span class="legalArticleTitle">Krav til gjennomføring og evaluering</span></span><article class="legalP" id="kapittel-1-foreslåttparagraf-10-ledd-1">De spesialisthelsetjenestene som de regionale helseforetakene skal sørge for, skal bistå ved gjennomføringen av tiltak etter § 4A-5 tredje ledd bokstavene b og c.</article><article class="legalP" id="kapittel-1-foreslåttparagraf-10-ledd-2">Tjenestemottakeren har rett til kvalifisert personale ved gjennomføringen av tiltak etter § 4A-5 tredje ledd bokstavene b og c. Ved gjennomføringen av disse tiltakene skal det være to tjenesteytere til stede dersom dette ikke er til ugunst for tjenestemottakeren.</article><article class="legalP" id="kapittel-1-foreslåttparagraf-10-ledd-3">Når tiltak etter § 4A-5 tredje ledd bokstav b gjennomføres, skal den ene av de to tjenesteyterne minst ha bestått utdanning i helse-, sosial- eller pedagogiske fag på høgskolenivå. Når tiltak etter § 4A-5 tredje ledd bokstav c gjennomføres, skal den ene av de to tjenesteyterne minst ha bestått avsluttende eksamen i studieretning for helse- og sosialfag i videregående opplæring. Fylkesmannen kan i særlige tilfeller gi dispensasjon fra utdanningskravet.</article><article class="legalP" id="kapittel-1-foreslåttparagraf-10-ledd-4">Tiltaket skal vurderes kontinuerlig, og avbrytes straks, dersom vilkårene for vedtaket ikke lenger er til stede eller det viser seg ikke å ha de forutsatte konsekvenser eller å ha uforutsette, negative virkninger.</article></article><article class="futureLegalArticle" data-name="§4A-10" id="kapittel-1-foreslåttparagraf-11"><span class="futureLegalArticleHeader">§ 4A-10. <span class="legalArticleTitle">Plikt til å føre journal</span></span><article class="legalP" id="kapittel-1-foreslåttparagraf-11-ledd-1">Reglene i helsepersonelloven kapittel 8 om dokumentasjonsplikt og forskrift om pasientjournal gjelder så langt de passer.</article></article><article class="futureLegalArticle" data-name="§4A-11" id="kapittel-1-foreslåttparagraf-12"><span class="futureLegalArticleHeader">§ 4A-11. <span class="legalArticleTitle">Klage</span></span><article class="legalP" id="kapittel-1-foreslåttparagraf-12-ledd-1">Beslutning etter § 4A-5 tredje ledd bokstav a kan påklages av tjenestemottakeren, verge eller hjelpeverge og pårørende til Fylkesmannen. Fylkesmannen skal prøve alle sider av saken.</article><article class="legalP" id="kapittel-1-foreslåttparagraf-12-ledd-2">Vedtak etter § 4A-5 tredje ledd bokstavene b og c som er overprøvd av Fylkesmannen etter § 4A-8, kan påklages av tjenestemottakeren, vergen eller hjelpevergen og pårørende til fylkesnemnda for sosiale saker. Klageadgangen gjelder også hvis Fylkesmannen har nektet å godkjenne kommunens vedtak, forutsatt at kommunen fortsatt ønsker å gjennomføre tiltaket. Fylkesnemnda skal prøve alle sider av saken.</article><article class="legalP" id="kapittel-1-foreslåttparagraf-12-ledd-3">Det kan oppnevnes et eget utvalg av sakkyndige for saker som etter reglene i dette kapitlet skal behandles av fylkesnemnda. For øvrig gjelder reglene i denne lovens § 9-2 og §§ 9-5 til 9-9. Kongen kan gi forskrift om at disse reglene skal gjelde helt eller delvis.</article><article class="legalP" id="kapittel-1-foreslåttparagraf-12-ledd-4">Klagesaken skal forberedes av Fylkesmannen etter bestemmelsene i forvaltningsloven § 33 første til fjerde ledd. Fylkesmannen skal redegjøre for de omstendigheter som ligger til grunn for vedtaket. De skriftlige uttalelser og forklaringer som vedtaket bygger på, skal vedlegges. Det skal opplyses om hvilke personer som skal gi forklaring for fylkesnemnda.</article><article class="legalP" id="kapittel-1-foreslåttparagraf-12-ledd-5">Klagefristen er tre uker fra vedtaket eller melding om beslutning er kommet fram til den som har klagerett etter første og annet ledd.</article></article><article class="futureLegalArticle" data-name="§4A-12" id="kapittel-1-foreslåttparagraf-13"><span class="futureLegalArticleHeader">§ 4A-12. <span class="legalArticleTitle">Overprøving i tingretten</span></span><article class="legalP" id="kapittel-1-foreslåttparagraf-13-ledd-1">Vedtak i klagesak etter § 4A-11 annet ledd kan bringes inn for tingretten, jf. tvistemålsloven § 474. Søksmålsadgangen gjelder ikke hvis fylkesnemnda for sosiale saker har nektet å godkjenne kommunens vedtak.</article><article class="legalP" id="kapittel-1-foreslåttparagraf-13-ledd-2">Saksøker er den som tvangsinngrepet er rettet mot. Vedkommende kan reise sak på egen hånd dersom han har evne til å forstå hva saken gjelder. Søksmål kan også reises av pårørende, verge eller hjelpeverge. Om adgangen for et barn til å reise søksmål gjelder § 8-3 annet ledd.</article><article class="legalP" id="kapittel-1-foreslåttparagraf-13-ledd-3">Fristen til å reise søksmål er to måneder fra den dag den som har rett til å reise søksmål, fikk melding om vedtaket.</article><article class="legalP" id="kapittel-1-foreslåttparagraf-13-ledd-4">Tingretten settes med to meddommere oppnevnt av dommeren.</article><article class="legalP" id="kapittel-1-foreslåttparagraf-13-ledd-5">Med de særregler som er gitt her, gjelder tvistemålsloven kapittel 33 ved overprøving av disse sakene.</article></article><article class="futureLegalArticle" data-name="§4A-13" id="kapittel-1-foreslåttparagraf-14"><span class="futureLegalArticleHeader">§ 4A-13. <span class="legalArticleTitle">Spesialisthelsetjenestene</span></span><article class="legalP" id="kapittel-1-foreslåttparagraf-14-ledd-1">Reglene i dette kapitlet gjelder tilsvarende for de spesialisthelsetjenestene som de regionale helseforetakene skal sørge for, når de deltar i tiltak etter kommunale vedtak etter § 4A-7.</article><article class="legalP" id="kapittel-1-foreslåttparagraf-14-ledd-2">Som ledd i spesialisthelsetjenestenes utførelse av oppgaver etter §§ 4A-7 og 4A-9, kan det treffes vedtak om bruk av tvang og makt i medhold av reglene i dette kapitlet. Saksbehandlingsreglene i dette kapitlet gjelder så langt de passer.</article><article class="legalP" id="kapittel-1-foreslåttparagraf-14-ledd-3">Regionalt helseforetak plikter å sørge for at spesialisthelsetjenestene har den kompetansen og bemanningen som er nødvendig for å yte forsvarlig bistand til kommunene ved tiltak etter reglene i dette kapitlet.</article></article><article class="futureLegalArticle" data-name="§4A-14" id="kapittel-1-foreslåttparagraf-15"><span class="futureLegalArticleHeader">§ 4A-14. <span class="legalArticleTitle">Forskrift</span></span><article class="legalP" id="kapittel-1-foreslåttparagraf-15-ledd-1">Kongen kan gi forskrift til utfylling og gjennomføring av reglene i dette kapitlet.</article></article></section><section class="section" data-name="kapII" id="kapittel-2" data-lovdata-URL="LTI/lov/2003-12-19-134/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">I lov 19. november 1982 nr. 66 om helsetjenesten i kommunene skal § 6-10 lyde:</article><article class="futureLegalArticle" data-name="§6-10" id="kapittel-2-foreslåttparagraf-1"><span class="futureLegalArticleHeader">§ 6-10. <span class="legalArticleTitle">(Rettssikkerhet ved bruk av tvang og makt overfor enkelte personer med psykisk utviklingshemning)</span></span><article class="legalP" id="kapittel-2-foreslåttparagraf-1-ledd-1">Når kommunen yter pleie og omsorg i hjemmesykepleie eller under opphold i sykehjem eller boform for heldøgns omsorg og pleie etter § 1-3 første ledd nr. 4, jf. annet ledd nr. 4 og nr. 6 i denne loven, gjelder kapittel 4A i lov 13. desember 1991 nr. 81 om sosiale tjenester m.v. tilsvarende.</article></article></section><section class="section" data-name="kapIII" id="kapittel-3" data-lovdata-URL="LTI/lov/2003-12-19-134/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Loven gjelder fra 1. januar 2004.</article></section></main></body></html>