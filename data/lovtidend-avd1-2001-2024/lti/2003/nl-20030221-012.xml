<!DOCTYPE html><html lang="no"><head><title>Lov om biobanker (biobankloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-02-21-12</dd><dt class="dokid">DokumentID</dt><dd class="dokid">LTI/lov/2003-02-21-12</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 308</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1973-02-09-6</li></ul></dd><dt class="dateOfPublication">Kunngjort</dt><dd class="dateOfPublication">2003-02-21</dd><dt class="journalNumber">Journalnummer</dt><dd class="journalNumber">2003-0093</dd><dt class="titleShort">Korttittel</dt><dd class="titleShort">Biobankloven</dd><dt class="title">Tittel</dt><dd class="title">Lov om biobanker (biobankloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.56 (2001–2002), Innst.O.nr.52 (2002–2003) og Besl.O.nr.58 (2002–2003). Odels- og lagtingsvedtak hhv. 23. og 28. januar 2003. Fremmet av Helsedepartementet.</dd><dt class="refid">RefID</dt><dd class="refid">lov/2003-02-21-12</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om biobanker (biobankloven).<ul class="tocSubUl"><li>Kapittel 1 Lovens formål, definisjoner og virkeområde<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Virkeområde</li></ul></li><li>Kapittel 2 Melding og organisering av biobanker<ul class="tocSubUl"><li>§ 4. Melding om opprettelse av forskningsbiobanker</li><li>§ 5. Melding om opprettelse av diagnostiske biobanker og behandlingsbiobanker</li><li>§ 6. Biobankregisteret</li><li>§ 7. Ansvarshavende</li><li>§ 8. Opphør eller nedleggelse av biobank</li><li>§ 9. Krav til oppbevaring</li><li>§ 10. Overføring til utlandet</li></ul></li><li>Kapittel 3 Informasjon og samtykke<ul class="tocSubUl"><li>§ 11. Samtykkebestemmelse for diagnostiske biobanker og behandlingsbiobanker</li><li>§ 12. Samtykkebestemmelse for forskningsbiobanker</li><li>§ 13. Endret, utvidet eller ny bruk</li><li>§ 14. Tilbakekall av samtykke</li><li>§ 15. Andres tilgang til materiale i en biobank</li></ul></li><li>Kapittel 4 Forskjellige bestemmelser<ul class="tocSubUl"><li>§ 16. Taushetsplikt</li><li>§ 17. Tilsyn</li><li>§ 18. Sanksjoner</li><li>§ 19. Erstatning og forsikring</li></ul></li><li>Kapittel 5 Ikraftsetting, overgangsbestemmelse, endringer i andre lover<ul class="tocSubUl"><li>§ 20. Ikraftsetting</li><li>§ 21. Overgangsbestemmelse</li><li>§ 22. Endringer i andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/2003-02-21-12" id="dokument"><h1>Lov om biobanker (biobankloven).</h1><article class="defaultP" data-text-size="small">Endring i følgende lov:<ul class="defaultList" data-text-size="small"><li><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 9. februar 1973 nr. 6 om transplantasjon, sykehusobduksjon og avgivelse av lik m.m.</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2003-02-21-12/KAPITTEL_1"><h2>Kapittel 1 Lovens formål, definisjoner og virkeområde</h2><article class="legalArticle" data-lovdata-URL="LTI/lov/2003-02-21-12/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Lovens formål er å sikre at innsamling, oppbevaring, behandling og destruksjon av materiale som inngår i en biobank foretas på en etisk forsvarlig måte, og at biobanker utnyttes til individets og samfunnets beste. Dette skal skje i samsvar med grunnleggende personvernhensyn, prinsipper om respekt for menneskeverd, menneskerettigheter og personlig integritet, og uten diskriminering av mennesker som det biologiske materialet stammer fra.</article><article class="legalP" id="kapittel-1-paragraf-1-ledd-2">Loven skal legge til rette for at materialet i biobanken kan benyttes til helsemessige formål, herunder diagnostikk, behandling, forskning og undervisning, på en etisk forsvarlig måte.</article></article><article class="legalArticle" data-lovdata-URL="LTI/lov/2003-02-21-12/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med diagnostisk biobank og behandlingsbiobank forstås i denne lov en samling humant biologisk materiale som er avgitt for medisinsk undersøkelse, diagnostikk og behandling.</article><article class="legalP" id="kapittel-1-paragraf-2-ledd-2">Med forskningsbiobank forstås i denne lov en samling humant biologisk materiale og opplysninger som direkte fremkommer ved analyse av dette materialet, og som anvendes eller skal anvendes til forskning.</article><article class="legalP" id="kapittel-1-paragraf-2-ledd-3">Med humant biologisk materiale forstås i denne lov organer, deler av organer, celler og vev og bestanddeler av slikt materiale fra levende og døde mennesker.</article><article class="legalP" id="kapittel-1-paragraf-2-ledd-4">Med giver forstås i denne lov en person som avgir biologisk materiale til en diagnostisk biobank, behandlingsbiobank eller en forskningsbiobank.</article></article><article class="legalArticle" data-lovdata-URL="LTI/lov/2003-02-21-12/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-3-ledd-1">Loven gjelder innsamling, oppbevaring, behandling og destruksjon av humant biologisk materiale og opplysninger som inngår i en biobank, samt organiseringen av denne virksomheten.</article><article class="legalP" id="kapittel-1-paragraf-3-ledd-2">Med mindre annet følger av denne loven, skal helse- og personopplysninger som utledes fra humant biologisk materiale behandles etter personopplysningsloven, helseregisterloven, helsepersonelloven og eventuelt annen lovgivning som særlig regulerer vern av personopplysninger.</article><article class="legalP" id="kapittel-1-paragraf-3-ledd-3">Biologisk materiale som uttas i forbindelse med undersøkelse, diagnostikk og behandling, og som destrueres etter kort tid, omfattes ikke av loven. Loven gjelder likevel dersom materialet blir brukt til forskning.</article><article class="legalP" id="kapittel-1-paragraf-3-ledd-4">Loven gjelder på Svalbard og Jan Mayen i den utstrekning Kongen bestemmer. Kongen kan fastsette nærmere regler under hensyn til de stedlige forhold, herunder regler som fraviker bestemmelser i denne lov.</article></article></section><section class="section" data-name="kap2" id="kapittel-2" data-lovdata-URL="LTI/lov/2003-02-21-12/KAPITTEL_2"><h2>Kapittel 2 Melding og organisering av biobanker</h2><article class="legalArticle" data-lovdata-URL="LTI/lov/2003-02-21-12/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Melding om opprettelse av forskningsbiobanker</span></h3><article class="legalP" id="kapittel-2-paragraf-1-ledd-1">Forskningsbiobanker kan bare opprettes etter å ha blitt vurdert av en regional komité for medisinsk forskningsetikk. Den som ønsker å opprette en forskningsbiobank skal sende melding til departementet hvor det fremgår om komiteen har tilrådd eller frarådd opprettelse av biobanken. Meldingen skal videre inneholde opplysninger om<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">formålet med opprettelsen,</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">hva slags materiale den skal inneholde og hvordan materialet innhentes,</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">hvilke og hvor mange personer materialet er innhentet eller skal innhentes fra,</article></article></li><li data-li-identifier="4." data-name="4."><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">hvordan samtykke skal innhentes og hvilken informasjon som gis i forkant,</article></article></li><li data-li-identifier="5." data-name="5."><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">biobankens varighet og hva som skal skje med materialet ved opphør av biobanken,</article></article></li><li data-li-identifier="6." data-name="6."><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">hvilke sikkerhetstiltak som er knyttet til biobankvirksomheten,</article></article></li><li data-li-identifier="7." data-name="7."><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">hvem som er ansvarshavende etter § 7 og databehandlingsansvarlig eller behandlingsansvarlig etter helseregisterloven og personopplysningsloven og</article></article></li><li data-li-identifier="8." data-name="8."><article class="listArticle" id="kapittel-2-paragraf-1-ledd-1-punkt-8"><article class="legalP" id="kapittel-2-paragraf-1-ledd-1-punkt-8-ledd-1">finansiering av biobanken og hvorvidt materialet i biobanken kan gi opphav til økonomisk vinning.</article></article></li></ul></article><article class="legalP" id="kapittel-2-paragraf-1-ledd-2">Departementet skal legge betydelig vekt på tilrådingen fra den regionale komiteen for medisinsk forskningsetikk. Dersom etiske hensyn eller tungtveiende samfunnsmessige interesser tilsier det, kan departementet på bakgrunn av meldingen bestemme at biobanken ikke kan opprettes. Dersom departementet innen 45 dager etter at slik melding er mottatt ikke har kommet med innsigelser til biobanken, anses opprettelsen som lovlig.</article><article class="legalP" id="kapittel-2-paragraf-1-ledd-3">Ny melding til departementet må gis dersom biobankvirksomheten går ut over det som er angitt etter første ledd i den opprinnelige meldingen.</article><article class="legalP" id="kapittel-2-paragraf-1-ledd-4">Departementet kan i forskrift gi nærmere bestemmelser om hva slags opplysninger som skal meldes etter første ledd.</article></article><article class="legalArticle" data-lovdata-URL="LTI/lov/2003-02-21-12/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Melding om opprettelse av diagnostiske biobanker og behandlingsbiobanker</span></h3><article class="legalP" id="kapittel-2-paragraf-2-ledd-1">Biobanker som opprettes i forbindelse med diagnostikk og behandling skal meldes til departementet. Meldingen skal inneholde opplysninger om forhold som nevnt under § 4 første ledd nr. 1-8. Melding må sendes departementet innen 2 måneder etter at biobanken ble opprettet.</article><article class="legalP" id="kapittel-2-paragraf-2-ledd-2">Dersom materiale fra en biobank opprettet for diagnostikk og behandling skal brukes til forskning, gjelder § 4.</article></article><article class="legalArticle" data-lovdata-URL="LTI/lov/2003-02-21-12/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Biobankregisteret</span></h3><article class="legalP" id="kapittel-2-paragraf-3-ledd-1">Departementet har ansvaret for å føre et register over innmeldte biobanker. Registeret skal være offentlig tilgjengelig.</article></article><article class="legalArticle" data-lovdata-URL="LTI/lov/2003-02-21-12/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ansvarshavende</span></h3><article class="legalP" id="kapittel-2-paragraf-4-ledd-1">Hver biobank skal ha en ansvarshavende person med medisinsk eller biologisk utdannelse av høyere grad. Dersom biobanken inneholder opplysninger som kan knyttes til enkeltpersoner, vil den også ha en behandlingsansvarlig etter helseregisterloven eller personopplysningsloven. Den behandlingsansvarlige skal utpeke ansvarshavende. Departementet kan bestemme at enkelte biobanker i tillegg til ansvarshavende person skal ha et styre.</article><article class="legalP" id="kapittel-2-paragraf-4-ledd-2">Ansvarshavende og styret skal sørge for at biobanken opprettes og forvaltes i samsvar med denne og annen lov.</article><article class="legalP" id="kapittel-2-paragraf-4-ledd-3">Departementet kan ved forskrift fastsette nærmere regler for hvilke biobanker som skal ha et styre, styrets oppgaver og sammensetning mv.</article></article><article class="legalArticle" data-lovdata-URL="LTI/lov/2003-02-21-12/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Opphør eller nedleggelse av biobank</span></h3><article class="legalP" id="kapittel-2-paragraf-5-ledd-1">Den som ønsker å nedlegge en biobank eller som ønsker å destruere materialet i en biobank helt eller delvis, skal sende melding til departementet om dette, eller følge på forhånd fastlagte og innmeldte prosedyrer for slik nedleggelse eller destruksjon.</article><article class="legalP" id="kapittel-2-paragraf-5-ledd-2">Av meldingen skal det fremgå hvordan nedleggingen av banken eller destruksjonen av materialet skal skje.</article><article class="legalP" id="kapittel-2-paragraf-5-ledd-3">Dersom departementet innen 45 dager etter at slik melding er mottatt ikke har kommet med innsigelser eller bedt om ytterligere opplysninger, kan biobanken helt eller delvis nedlegges eller destrueres i samsvar med meldingen. Dersom departementet finner at biobanken på grunn av sitt innhold ikke bør nedlegges eller destrueres, kan departementet bestemme at biobanken fortsatt skal oppbevares, eller at den skal overføres til en annen biobank. Departementet må da overta det økonomiske ansvaret og sørge for at biobanken blir ivaretatt og forvaltet i tråd med denne lov.</article></article><article class="legalArticle" data-lovdata-URL="LTI/lov/2003-02-21-12/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til oppbevaring</span></h3><article class="legalP" id="kapittel-2-paragraf-6-ledd-1">Materiale i biobanker skal oppbevares forsvarlig og i samsvar med regelverk gitt i lov eller i medhold av lov. Oppbevaring skal skje med respekt for giveren av materialet.</article><article class="legalP" id="kapittel-2-paragraf-6-ledd-2">Departementet kan ved forskrift gi nærmere regler om hvordan humant biologisk materiale og opplysninger i en biobank skal oppbevares.</article></article><article class="legalArticle" data-lovdata-URL="LTI/lov/2003-02-21-12/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Overføring til utlandet</span></h3><article class="legalP" id="kapittel-2-paragraf-7-ledd-1">En biobank eller deler av en biobank kan bare sendes ut av landet etter godkjenning fra departementet, og i samsvar med samtykke fra giveren av materialet. Departementet kan stille vilkår om at materialet ødelegges eller sendes tilbake etter bruk.</article><article class="legalP" id="kapittel-2-paragraf-7-ledd-2">Kravet om departementets godkjenning gjelder ikke dersom overføringen til utlandet skjer i forbindelse med ytelse av helsehjelp til enkeltpersoner.</article><article class="legalP" id="kapittel-2-paragraf-7-ledd-3">Departementet kan i forskrift gjøre unntak fra krav om godkjenning fra departementet for overføring av prøver og opplysninger som er ledd i alminnelig internasjonalt samarbeid.</article><article class="legalP" id="kapittel-2-paragraf-7-ledd-4">Departementet kan gi forskrift om bruk av materiale fra utlandet til forskning i Norge.</article></article></section><section class="section" data-name="kap3" id="kapittel-3" data-lovdata-URL="LTI/lov/2003-02-21-12/KAPITTEL_3"><h2>Kapittel 3 Informasjon og samtykke</h2><article class="legalArticle" data-lovdata-URL="LTI/lov/2003-02-21-12/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Samtykkebestemmelse for diagnostiske biobanker og behandlingsbiobanker</span></h3><article class="legalP" id="kapittel-3-paragraf-1-ledd-1">Samtykke til helsehjelp etter pasientrettighetsloven §§ 4-1 og 4-2 omfatter også innhenting, oppbevaring og behandling av humant biologisk materiale, herunder bruk av materialet til forebygging, kvalitetskontroll og metodeutvikling.</article><article class="legalP" id="kapittel-3-paragraf-1-ledd-2">For personer uten samtykkekompetanse etter pasientrettighetsloven § 4-3, gjelder pasienterettighetsloven §§ 4-4 til 4-8 om samtykke på vegne av andre tilsvarende.</article></article><article class="legalArticle" data-lovdata-URL="LTI/lov/2003-02-21-12/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Samtykkebestemmelse for forskningsbiobanker</span></h3><article class="legalP" id="kapittel-3-paragraf-2-ledd-1">Med mindre det foreligger særskilt lovhjemmel eller annet gyldig rettsgrunnlag, krever innsamling, oppbevaring og behandling av humant biologisk materiale til forskningsformål et frivillig, uttrykkelig og informert samtykke fra giveren. Det samme gjelder oppbevaring og bruk av opplysninger knyttet til det biologiske materialet.</article><article class="legalP" id="kapittel-3-paragraf-2-ledd-2">Samtykket skal kunne dokumenteres og være basert på informasjon om formål, metode, risiko, ubehag, konsekvenser og annet av betydning for samtykkets gyldighet. Kravene til informasjon og spesifikasjon må avgjøres etter en vurdering av risikofaktorer, materialets sensitivitet, forsøkspersonenes sårbarhet og lignende.</article><article class="legalP" id="kapittel-3-paragraf-2-ledd-3">Materialet i biobanken kan ikke utlånes eller utleveres til andre eller overføres til utlandet, med mindre det følger av samtykket.</article><article class="legalP" id="kapittel-3-paragraf-2-ledd-4">For uttak av humant biologisk materiale fra en avdød gjelder transplantasjonslovens regler om presumert samtykke til obduksjon tilsvarende.</article><article class="legalP" id="kapittel-3-paragraf-2-ledd-5">For personer uten samtykkekompetanse etter pasientrettighetsloven § 4-3 gjelder pasientrettighetsloven §§ 4-4, 4-5, 4-7 og 4-8 om samtykke til helsehjelp på andres vegne tilsvarende for samtykke til innsamling, oppbevaring og behandling av biobankmateriale til forskning.</article></article><article class="legalArticle" data-lovdata-URL="LTI/lov/2003-02-21-12/§13" data-name="§13" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Endret, utvidet eller ny bruk</span></h3><article class="legalP" id="kapittel-3-paragraf-3-ledd-1">Ved endret, utvidet eller ny bruk av tidligere innsamlet materiale og opplysninger som ikke omfattes av det opprinnelige samtykket, skal nytt frivillig, uttrykkelig og informert samtykke innhentes.</article><article class="legalP" id="kapittel-3-paragraf-3-ledd-2">Dersom det er umulig eller svært vanskelig å innhente nytt samtykke, kan departementet gjøre unntak fra kravet om nytt samtykke. Det må foreligge en vurdering fra en regional komité for medisinsk forskningsetikk.</article><article class="legalP" id="kapittel-3-paragraf-3-ledd-3">Ved bruk av materiale og opplysninger fra en avdød, skal avdødes antatte vilje og materialets sensitivitet legges til grunn for departementets vurdering. Det skal tas tilbørlig hensyn til avdødes familie og slekt.</article><article class="legalP" id="kapittel-3-paragraf-3-ledd-4">Endret, utvidet eller ny bruk av anonymisert materiale krever ikke samtykke, men må vurderes av en regional komité for medisinsk forskningsetikk.</article></article><article class="legalArticle" data-lovdata-URL="LTI/lov/2003-02-21-12/§14" data-name="§14" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakekall av samtykke</span></h3><article class="legalP" id="kapittel-3-paragraf-4-ledd-1">Den som har avgitt samtykke etter §§ 11-13, kan til enhver tid tilbakekalle slikt samtykke.</article><article class="legalP" id="kapittel-3-paragraf-4-ledd-2">Dersom samtykket tilbakekalles, kan den som har gitt samtykke, kreve at det biologiske materialet destrueres. Likedan kan giveren av materialet i en forskningsbiobank kreve at helse- og personopplysninger, som er innsamlet sammen med materialet eller som er fremkommet ved analyse eller undersøkelse av materialet, slettes eller utleveres.</article><article class="legalP" id="kapittel-3-paragraf-4-ledd-3">Adgangen til å tilbakekalle samtykket eller kreve destruksjon, sletting eller utlevering etter første eller annet ledd, gjelder ikke dersom materialet eller opplysningene er anonymisert, dersom materialet etter bearbeidelse inngår i et annet biologisk produkt, eller dersom opplysningene allerede har inngått i vitenskapelige arbeider. Adgangen til destruksjon gjelder heller ikke dersom det ved lov er fastsatt at materialet eller opplysningene skal oppbevares.</article></article><article class="legalArticle" data-lovdata-URL="LTI/lov/2003-02-21-12/§15" data-name="§15" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Andres tilgang til materiale i en biobank</span></h3><article class="legalP" id="kapittel-3-paragraf-5-ledd-1">Dersom det foreligger samtykke fra materialets giver i tråd med §§ 11-13, kan andre gis tilgang til det biologiske materialet i biobanken eller nærmere bestemte deler av materialet. Tilgang kan skje ved at det aktuelle materialet stilles til rådighet hos den ansvarlige, ved at materialet utlånes eller ved at materialet eller deler av det utleveres. Den som ber om tilgang, skal redegjøre for hvilke formål materialet er tenkt utnyttet til, hvordan og hvor lenge materialet vil bli behandlet, og om materialet vil bli destruert, slettet eller tilbakelevert når den planlagte bruk er ferdig.</article><article class="legalP" id="kapittel-3-paragraf-5-ledd-2">Ved vurderingen av om det skal gis tilgang til materiale etter første ledd, skal det legges vekt på om tilgangen vil umuliggjøre eller vesentlig vanskeliggjøre egen ivaretagelse av lovpålagte plikter vedrørende oppbevaring og behandling av materialet, ivaretagelse av interessene til materialets giver og ivaretagelse av egen og eventuelt andres behandling av materialet. Dersom materialets giver allerede har reservert seg mot slik tilgang, skal dette respekteres.</article><article class="legalP" id="kapittel-3-paragraf-5-ledd-3">Dersom materialet ønskes brukt i forskning, skal det foreligge tilråding fra en regional komité for medisinsk forskningsetikk.</article><article class="legalP" id="kapittel-3-paragraf-5-ledd-4">Tilgang til personidentifiserbart materiale kan bare gis dersom mottakeren har tillatelse til å behandle det i henhold til helseregisterloven eller personopplysningsloven.</article><article class="legalP" id="kapittel-3-paragraf-5-ledd-5">Det kan kreves betaling for kostnader forbundet med å gi andre tilgang til materiale i en biobank etter denne paragrafen.</article><article class="legalP" id="kapittel-3-paragraf-5-ledd-6">Dersom den ansvarlige for biobanken avslår anmodningen om tilgang, kan avgjørelsen påklages til departementet. Departementets vedtak kan ikke påklages.</article></article></section><section class="section" data-name="kap4" id="kapittel-4" data-lovdata-URL="LTI/lov/2003-02-21-12/KAPITTEL_4"><h2>Kapittel 4 Forskjellige bestemmelser</h2><article class="legalArticle" data-lovdata-URL="LTI/lov/2003-02-21-12/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Taushetsplikt</span></h3><article class="legalP" id="kapittel-4-paragraf-1-ledd-1">Helsepersonellovens bestemmelser om taushetsplikt gjelder tilsvarende for alle som oppretter, oppbevarer, bruker eller på andre måter forvalter eller arbeider ved en biobank.</article></article><article class="legalArticle" data-lovdata-URL="LTI/lov/2003-02-21-12/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-2-ledd-1">Statens helsetilsyn skal i samsvar med lov om statlig tilsyn med helsetjenesten føre tilsyn med at lovens bestemmelser overholdes.</article><article class="legalP" id="kapittel-4-paragraf-2-ledd-2">Datatilsynet skal føre tilsyn med at behandling av de helse- og personopplysninger som utledes av materialet i en biobank skjer i tråd med personopplysningslovens og helseregisterlovens bestemmelser.</article></article><article class="legalArticle" data-lovdata-URL="LTI/lov/2003-02-21-12/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Sanksjoner</span></h3><article class="legalP" id="kapittel-4-paragraf-3-ledd-1">Departementet kan gi pålegg eller stanse videre drift av biobanker som drives i strid med denne lov eller der hvor driften går ut over det som er meldt til departementet etter §§ 4 og 5. Departementet kan overta den videre driften eller kreve biobanken nedlagt.</article><article class="legalP" id="kapittel-4-paragraf-3-ledd-2">Med bøter eller fengsel inntil ett år eller begge deler straffes den som forsettlig eller grovt uaktsomt innsamler, oppbevarer, behandler eller destruerer materiale som inngår i en biobank i strid med denne lov. Medvirkning straffes på samme måte.</article></article><article class="legalArticle" data-lovdata-URL="LTI/lov/2003-02-21-12/§19" data-name="§19" id="kapittel-4-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Erstatning og forsikring</span></h3><article class="legalP" id="kapittel-4-paragraf-4-ledd-1">Den behandlingsansvarlige og ansvarshavende etter § 7 skal erstatte skade som er oppstått som følge av at virksomheten er drevet i strid med bestemmelser i eller i medhold av denne lov, med mindre det kan godtgjøres at skaden ikke skyldes feil eller forsømmelse på disses side. Erstatningen skal svare til det økonomiske tapet som den skadelidte er påført som følge av brudd på bestemmelsene i denne lov. Den behandlingsansvarlige og ansvarshavende kan også pålegges å betale slik erstatning for ikke-økonomisk art (oppreisning) som synes rimelig.</article><article class="legalP" id="kapittel-4-paragraf-4-ledd-2">For privat biobankvirksomhet skal det ved forsikring stilles sikkerhet for det økonomiske ansvar som kan oppstå etter første ledd.</article><article class="legalP" id="kapittel-4-paragraf-4-ledd-3">Departementet kan i forskrift gi nærmere bestemmelser om plikten til forsikring.</article></article></section><section class="section" data-name="kap5" id="kapittel-5" data-lovdata-URL="LTI/lov/2003-02-21-12/KAPITTEL_5"><h2>Kapittel 5 Ikraftsetting, overgangsbestemmelse, endringer i andre lover</h2><article class="legalArticle" data-lovdata-URL="LTI/lov/2003-02-21-12/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikraftsetting</span></h3><article class="legalP" id="kapittel-5-paragraf-1-ledd-1">Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.</article></article><article class="legalArticle" data-lovdata-URL="LTI/lov/2003-02-21-12/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsbestemmelse</span></h3><article class="legalP" id="kapittel-5-paragraf-2-ledd-1">For virksomhet som omfattes av denne lov, og som allerede er i gang når loven trer i kraft, skal det sendes melding til departementet med opplysninger som nevnt i § 4 første ledd nr. 1-8 innen to år etter lovens ikrafttredelse.</article></article><article class="legalArticle" data-lovdata-URL="LTI/lov/2003-02-21-12/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Endringer i andre lover</span></h3><article class="legalP" id="kapittel-5-paragraf-3-ledd-1">Lov 9. februar 1973 nr. 6 om transplantasjon, sykehusobduksjon og avgivelse av lik m.m. § 10 b oppheves.</article></article></section></main></body></html>