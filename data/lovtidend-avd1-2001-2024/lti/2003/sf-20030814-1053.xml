<!DOCTYPE html><html lang="no"><head><title>Forskrift om omsetning mv. av visse reseptfrie legemidler utenom apotek.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-14-1053</dd><dt class="dokid">DokumentID</dt><dd class="dokid">LTI/forskrift/2003-08-14-1053</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 1941</dd><dt class="dateInForce">I kraft fra</dt><dd class="dateInForce">2003-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-17-1676</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-132/§16</li></ul></dd><dt class="dateOfPublication">Kunngjort</dt><dd class="dateOfPublication">2003-08-19</dd><dt class="journalNumber">Journalnummer</dt><dd class="journalNumber">2003-0893</dd><dt class="titleShort">Korttittel</dt><dd class="titleShort">Forskrift om omsetning av reseptfrie legemidler</dd><dt class="title">Tittel</dt><dd class="title">Forskrift om omsetning mv. av visse reseptfrie legemidler utenom apotek.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet 14. august 2003 med hjemmel i lov av 4. desember 1992 nr. 132 om legemidler m.v. (legemiddelloven) § 16 fjerde ledd.</dd><dt class="refid">RefID</dt><dd class="refid">forskrift/2003-08-14-1053</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om omsetning mv. av visse reseptfrie legemidler utenom apotek.<ul class="tocSubUl"><li>I<ul class="tocSubUl"><li>I. Virkeområde<ul class="tocSubUl"><li>§ 1. Forskriftens virkeområde</li><li>§ 2. Legemiddelsalg utenom apotek</li></ul></li><li>II. Krav om tillatelse for salg av visse legemidler<ul class="tocSubUl"><li>§ 3. Krav om tillatelse</li><li>§ 4. Tillatelsens omfang</li><li>§ 5. Internkontroll</li><li>§ 6. Legemidler som bare kan selges med tillatelse</li></ul></li><li>III. Håndtering og omsetning av legemidlene<ul class="tocSubUl"><li>§ 7. Innkjøp</li><li>§ 8. Oppbevaring av legemidler</li><li>§ 9. Minimumsutvalg</li><li>§ 10. Salgsmodell</li><li>§ 11. Utlevering av legemidler</li><li>§ 12. Veiledning og informasjon</li><li>§ 13. Reklame</li></ul></li><li>IV. Generelle regler<ul class="tocSubUl"><li>§ 14. Særskilt ansvarlig person</li><li>§ 15. Rapportering av legemiddelomsetningen til Statens legemiddelverk</li><li>§ 16. Reklamasjon og varslingsplikt ved feil og kvalitetsmangler</li><li>§ 17. Tilbakekalling og salgsstopp</li><li>§ 18. Tilsyn</li><li>§ 19. Forvaltningsmessige sanksjoner</li><li>§ 20. Klage</li><li>§ 21. Straff</li></ul></li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2003-08-14-1053" id="dokument"><h1>Forskrift om omsetning mv. av visse reseptfrie legemidler utenom apotek.</h1><section class="section" data-name="kapI" id="kapittel-1" data-lovdata-URL="LTI/forskrift/2003-08-14-1053/KAPITTEL_1"><h2 data-text-align="center">I</h2><section class="section" data-name="kapI" id="kapittel-1-kapittel-1" data-lovdata-URL="LTI/forskrift/2003-08-14-1053/KAPITTEL_1-1"><h3>I. Virkeområde</h3><article class="legalArticle" data-lovdata-URL="LTI/forskrift/2003-08-14-1053/§1" data-name="§1" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h4><article class="legalP" id="kapittel-1-kapittel-1-paragraf-1-ledd-1">Denne forskrift gjelder omsetning til allmennheten av reseptfrie legemidler og reseptpliktige legemidler unntatt reseptplikt, herunder:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-1-paragraf-1-ledd-1-punkt-1"><article class="legalP" id="kapittel-1-kapittel-1-paragraf-1-ledd-1-punkt-1-ledd-1">legemidler omfattet av en liste fastsatt med hjemmel i forskriften § 6,</article></article></li><li data-li-identifier="b)" data-name="b)"><article class="listArticle" id="kapittel-1-kapittel-1-paragraf-1-ledd-1-punkt-2"><article class="legalP" id="kapittel-1-kapittel-1-paragraf-1-ledd-1-punkt-2-ledd-1">legemidler som er godkjent av Statens legemiddelverk etter retningslinjer for godkjenning av naturlegemidler av 21. januar 1994 (naturlegemidler), og</article></article></li><li data-li-identifier="c)" data-name="c)"><article class="listArticle" id="kapittel-1-kapittel-1-paragraf-1-ledd-1-punkt-3"><article class="legalP" id="kapittel-1-kapittel-1-paragraf-1-ledd-1-punkt-3-ledd-1">legemidler med innhold av nikotin til bruk ved røykeavvenning (nikotinholdige legemidler).</article></article></li></ul></article><article class="legalP" id="kapittel-1-kapittel-1-paragraf-1-ledd-2">Med omsetning menes kjøp og salg uavhengig av om det ytes vederlag.</article><article class="legalP" id="kapittel-1-kapittel-1-paragraf-1-ledd-3">Forskriften gjelder ikke omsetning av legemidler fra apotek eller medisinutsalg.</article></article><article class="legalArticle" data-lovdata-URL="LTI/forskrift/2003-08-14-1053/§2" data-name="§2" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 2</span>. <span class="legalArticleTitle">Legemiddelsalg utenom apotek</span></h4><article class="legalP" id="kapittel-1-kapittel-1-paragraf-2-ledd-1">Legemidler som nevnt i § 1 kan omsettes fra virksomhet som er godkjent for frambud av næringsmidler. Dette gjelder likevel ikke naturlegemidler godkjent til bruk på dyr.</article></article></section><section class="section" data-name="kapII" id="kapittel-1-kapittel-2" data-lovdata-URL="LTI/forskrift/2003-08-14-1053/KAPITTEL_1-2"><h3>II. Krav om tillatelse for salg av visse legemidler</h3><article class="legalArticle" data-lovdata-URL="LTI/forskrift/2003-08-14-1053/§3" data-name="§3" id="kapittel-1-kapittel-2-paragraf-1"><h4 class="legalArticleHeader"><span class="legalArticleValue">§ 3</span>. <span class="legalArticleTitle">Krav om tillatelse</span></h4><article class="legalP" id="kapittel-1-kapittel-2-paragraf-1-ledd-1">Virksomhet som skal omsette legemidler må ha tillatelse gitt av Statens legemiddelverk, med mindre det gjelder omsetning av:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-paragraf-1-ledd-1-punkt-1"><article class="legalP" id="kapittel-1-kapittel-2-paragraf-1-ledd-1-punkt-1-ledd-1">legemidler som er godkjent av Statens legemiddelverk etter retningslinjer for godkjenning av naturlegemidler av 21. januar 1994 (naturlegemidler), og</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-paragraf-1-ledd-1-punkt-2"><article class="legalP" id="kapittel-1-kapittel-2-paragraf-1-ledd-1-punkt-2-ledd-1">legemidler med innhold av inntil 2 mg nikotin per bruksferdig dose til bruk ved røykeavvenning.</article></article></li></ul></article><article class="legalP" id="kapittel-1-kapittel-2-paragraf-1-ledd-2">Søkeren har rett til tillatelse dersom søkeren dokumenterer sine rutiner som en del av søknaden, og slik viser at forskriftskravene vil oppfylles. Statens legemiddelverk kan likevel stille som vilkår for behandling av saken eller utstedelse av tillatelse at søkeren innbetaler et gebyr fastsatt av departementet.</article><article class="legalP" id="kapittel-1-kapittel-2-paragraf-1-ledd-3">Søknad sendes på skjema fastsatt av Statens legemiddelverk. Statens legemiddelverk kan fastsette nærmere bestemmelser for søknadsbehandlingen, herunder bestemmelser om saksbehandlingstid og gjennomføring av konsesjonsrunder.</article></article><article class="legalArticle" data-lovdata-URL="LTI/forskrift/2003-08-14-1053/§4" data-name="§4" id="kapittel-1-kapittel-2-paragraf-2"><h4 class="legalArticleHeader"><span class="legalArticleValue">§ 4</span>. <span class="legalArticleTitle">Tillatelsens omfang</span></h4><article class="legalP" id="kapittel-1-kapittel-2-paragraf-2-ledd-1">Tillatelsen gir rett til å drive omsetning av legemidler som nevnt i § 6 fra ett bestemt utsalgssted til allmennheten samt rett til å kjøpe slike legemidler fra godkjent legemiddelgrossist. Tillatelsen gir ikke rett til å innføre legemidler fra utlandet eller drive grossistvirksomhet med legemidler.</article><article class="legalP" id="kapittel-1-kapittel-2-paragraf-2-ledd-2">Statens legemiddelverk kan gi tillatelse for et nærmere bestemt tidsrom, og stille andre vilkår som sikrer etterlevelsen av denne forskriften.</article></article><article class="legalArticle" data-lovdata-URL="LTI/forskrift/2003-08-14-1053/§5" data-name="§5" id="kapittel-1-kapittel-2-paragraf-3"><h4 class="legalArticleHeader"><span class="legalArticleValue">§ 5</span>. <span class="legalArticleTitle">Internkontroll</span></h4><article class="legalP" id="kapittel-1-kapittel-2-paragraf-3-ledd-1">Virksomhet med tillatelse etter § 3 skal etablere internkontroll for legemiddelomsetningen og må kunne dokumentere at legemiddelomsetningen planlegges, utføres og vedlikeholdes i samsvar med krav fastsatt i lov og forskrift.</article></article><article class="legalArticle" data-lovdata-URL="LTI/forskrift/2003-08-14-1053/§6" data-name="§6" id="kapittel-1-kapittel-2-paragraf-4"><h4 class="legalArticleHeader"><span class="legalArticleValue">§ 6</span>. <span class="legalArticleTitle">Legemidler som bare kan selges med tillatelse</span></h4><article class="legalP" id="kapittel-1-kapittel-2-paragraf-4-ledd-1">Statens legemiddelverk fastsetter hvilke legemidler som bare kan selges fra utsalgssted med tillatelse etter § 3, og offentliggjør lister over disse.</article><article class="legalP" id="kapittel-1-kapittel-2-paragraf-4-ledd-2">I vurderingen etter første ledd skal det tas hensyn til om det er særlig behov for enkel tilgang til veiledning fra farmasøyt, herunder om:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-2-paragraf-4-ledd-2-punkt-1"><article class="legalP" id="kapittel-1-kapittel-2-paragraf-4-ledd-2-punkt-1-ledd-1">den enkelte forbruker har tilstrekkelig mulighet til selv å diagnostisere symptomer og tilstand og vurdere indikasjon for behandling, terapeutisk effekt og sikkerhet,</article></article></li><li data-li-identifier="b)" data-name="b)"><article class="listArticle" id="kapittel-1-kapittel-2-paragraf-4-ledd-2-punkt-2"><article class="legalP" id="kapittel-1-kapittel-2-paragraf-4-ledd-2-punkt-2-ledd-1">informasjon om bruk og sikkerhet er lett tilgjengelig på pakningen og i pakningsvedlegget,</article></article></li><li data-li-identifier="c)" data-name="c)"><article class="listArticle" id="kapittel-1-kapittel-2-paragraf-4-ledd-2-punkt-3"><article class="legalP" id="kapittel-1-kapittel-2-paragraf-4-ledd-2-punkt-3-ledd-1">opplysningene på pakning og pakningsvedlegg må anses tilstrekkelige for sikker bruk,</article></article></li><li data-li-identifier="d)" data-name="d)"><article class="listArticle" id="kapittel-1-kapittel-2-paragraf-4-ledd-2-punkt-4"><article class="legalP" id="kapittel-1-kapittel-2-paragraf-4-ledd-2-punkt-4-ledd-1">legemidlets kontraindikasjoner (når legemidlet ikke må brukes) er omfattende eller kompliserte.</article></article></li></ul></article><article class="legalP" id="kapittel-1-kapittel-2-paragraf-4-ledd-3">Det skal også tas hensyn til hvor stor faren er for overforbruk eller misbruk av det enkelte legemiddel.</article><article class="legalP" id="kapittel-1-kapittel-2-paragraf-4-ledd-4">Reseptpliktige legemidler som er unntatt fra reseptplikt, skal ha samme bruksområde som de tilsvarende legemidler som selges i større pakninger.</article></article></section><section class="section" data-name="kapIII" id="kapittel-1-kapittel-3" data-lovdata-URL="LTI/forskrift/2003-08-14-1053/KAPITTEL_1-3"><h3>III. Håndtering og omsetning av legemidlene</h3><article class="legalArticle" data-lovdata-URL="LTI/forskrift/2003-08-14-1053/§7" data-name="§7" id="kapittel-1-kapittel-3-paragraf-1"><h4 class="legalArticleHeader"><span class="legalArticleValue">§ 7</span>. <span class="legalArticleTitle">Innkjøp</span></h4><article class="legalP" id="kapittel-1-kapittel-3-paragraf-1-ledd-1">Legemidlene må kjøpes fra grossister godkjent i henhold til legemiddelloven § 14, jf. forskrift av 21. desember 1993 nr. 1219 om grossistvirksomhet med legemidler.</article><article class="legalP" id="kapittel-1-kapittel-3-paragraf-1-ledd-2">Kravene til sortimentsbredde, landsdekning og leveringstid i forskrift om grossistvirksomhet § 4 gjelder ikke ved levering av legemidler til virksomhet med tillatelse etter forskriften her.</article></article><article class="legalArticle" data-lovdata-URL="LTI/forskrift/2003-08-14-1053/§8" data-name="§8" id="kapittel-1-kapittel-3-paragraf-2"><h4 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaring av legemidler</span></h4><article class="legalP" id="kapittel-1-kapittel-3-paragraf-2-ledd-1">Legemidlene skal lagres forsvarlig slik at de ikke forringes og må ikke utsettes for direkte sollys eller store temperatursvingninger. Legemidlene skal oppbevares under de betingelser som er fastsatt for hvert enkelt produkt. Legemidler som ikke er salgbare, skal oppbevares adskilt fra salgbare legemidler, og straks returneres til grossist.</article><article class="legalP" id="kapittel-1-kapittel-3-paragraf-2-ledd-2">Forhandler skal oppbevare og utlevere legemidlene i samme stand og pakning som de ble mottatt fra grossist. Oppfylling, overfylling, deling, ometikettering eller lignende behandling av legemidler er forbudt.</article><article class="legalP" id="kapittel-1-kapittel-3-paragraf-2-ledd-3">Statens legemiddelverk kan gi nærmere retningslinjer for oppbevaring av legemidler, herunder krav til dokumentasjon av rutiner og andre forhold av betydning for oppbevaring.</article></article><article class="legalArticle" data-lovdata-URL="LTI/forskrift/2003-08-14-1053/§9" data-name="§9" id="kapittel-1-kapittel-3-paragraf-3"><h4 class="legalArticleHeader"><span class="legalArticleValue">§ 9</span>. <span class="legalArticleTitle">Minimumsutvalg</span></h4><article class="legalP" id="kapittel-1-kapittel-3-paragraf-3-ledd-1">Statens legemiddelverk kan fastsette at forhandlere av legemidler som krever tillatelse etter § 3 skal føre et minimumsutvalg av reseptfrie legemidler. Minimumsutvalget skal fastsettes med hensyn til å unngå risiko for en medisinsk uheldig forbruksvridning.</article></article><article class="legalArticle" data-lovdata-URL="LTI/forskrift/2003-08-14-1053/§10" data-name="§10" id="kapittel-1-kapittel-3-paragraf-4"><h4 class="legalArticleHeader"><span class="legalArticleValue">§ 10</span>. <span class="legalArticleTitle">Salgsmodell</span></h4><article class="legalP" id="kapittel-1-kapittel-3-paragraf-4-ledd-1">Nikotinholdige legemidler med innhold av mer enn 2 mg nikotin per bruksferdig dose og legemidler som krever tillatelse etter § 3 skal oppbevares bak disk, i avlåst skap eller på annen måte fysisk utilgjengelig for forretningens kunder. Legemidlene skal bare selges etter forespørsel fra kunden og utleveres av forhandlingsstedets betjening. Automatisert utlevering og annen utlevering etter at kunden har levert et substitutt for legemidlet til betjeningen, sidestilles med utlevering fra betjeningen i den grad de samme kontrolloppgavene ivaretas tilfredsstillende.</article><article class="legalP" id="kapittel-1-kapittel-3-paragraf-4-ledd-2">Nikotinholdige legemidler med innhold av inntil 2 mg nikotin per bruksferdig dose og naturlegemidler skal oppbevares adskilt fra andre varer i skap eller hyller. Salg i selvvalgshyller er tillatt.</article><article class="legalP" id="kapittel-1-kapittel-3-paragraf-4-ledd-3">Legemidler omfattet av denne forskrift kan ikke selges ved postordre.</article></article><article class="legalArticle" data-lovdata-URL="LTI/forskrift/2003-08-14-1053/§11" data-name="§11" id="kapittel-1-kapittel-3-paragraf-5"><h4 class="legalArticleHeader"><span class="legalArticleValue">§ 11</span>. <span class="legalArticleTitle">Utlevering av legemidler</span></h4><article class="legalP" id="kapittel-1-kapittel-3-paragraf-5-ledd-1">Statens legemiddelverk kan fastsette begrensninger i antall pakninger og i pakningsstørrelse for legemidler som kan selges til en enkelt kunde.</article><article class="legalP" id="kapittel-1-kapittel-3-paragraf-5-ledd-2">Legemidler skal ikke utleveres til person under 18 år.</article><article class="legalP" id="kapittel-1-kapittel-3-paragraf-5-ledd-3">Salg av legemidler til forbruker kan bare foretas av personer over 18 år. Dette gjelder likevel ikke hvis en person over 18 år har daglig tilsyn med salget.</article><article class="legalP" id="kapittel-1-kapittel-3-paragraf-5-ledd-4">Annet og tredje ledd gjelder ikke for naturlegemidler.</article></article><article class="legalArticle" data-lovdata-URL="LTI/forskrift/2003-08-14-1053/§12" data-name="§12" id="kapittel-1-kapittel-3-paragraf-6"><h4 class="legalArticleHeader"><span class="legalArticleValue">§ 12</span>. <span class="legalArticleTitle">Veiledning og informasjon</span></h4><article class="legalP" id="kapittel-1-kapittel-3-paragraf-6-ledd-1">Utsalgsstedets personale skal ikke informere om legemidlenes egenskaper eller bruk. Ved behov for veiledning om bruk av legemidlene eller valg mellom disse skal kunden henvises til:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-3-paragraf-6-ledd-1-punkt-1"><article class="legalP" id="kapittel-1-kapittel-3-paragraf-6-ledd-1-punkt-1-ledd-1">lege eller apotek,</article></article></li><li data-li-identifier="b)" data-name="b)"><article class="listArticle" id="kapittel-1-kapittel-3-paragraf-6-ledd-1-punkt-2"><article class="legalP" id="kapittel-1-kapittel-3-paragraf-6-ledd-1-punkt-2-ledd-1">veiledningen på legemidlets pakning eller i pakningsvedlegget.</article></article></li></ul></article><article class="legalP" id="kapittel-1-kapittel-3-paragraf-6-ledd-2">Statens legemiddelverk kan etter søknad tillate at farmasøyt veileder utsalgets kunder om legemidlene.</article><article class="legalP" id="kapittel-1-kapittel-3-paragraf-6-ledd-3">Opplysninger om bruksområder, normaldosering og kontraindikasjoner for de formuleringer og preparater som utsalget selger kan skriftlig gjøres tilgjengelig for utsalgsstedets kunder. Informasjonen må baseres på preparatenes godkjente produktomtale.</article><article class="legalP" id="kapittel-1-kapittel-3-paragraf-6-ledd-4">Statens legemiddelverk kan pålegge virksomheten å ha skriftlig tilleggsinformasjon om legemidler. Slik informasjon skal være lett tilgjengelig for publikum.</article></article><article class="legalArticle" data-lovdata-URL="LTI/forskrift/2003-08-14-1053/§13" data-name="§13" id="kapittel-1-kapittel-3-paragraf-7"><h4 class="legalArticleHeader"><span class="legalArticleValue">§ 13</span>. <span class="legalArticleTitle">Reklame</span></h4><article class="legalP" id="kapittel-1-kapittel-3-paragraf-7-ledd-1">Reklame for legemidler må være i overensstemmelse med forskrift av 22. desember 1999 nr. 1559 om legemidler (legemiddelforskriften) kapittel 13.</article><article class="legalP" id="kapittel-1-kapittel-3-paragraf-7-ledd-2">Bruk av påminnelsesreklame (remindere) for legemidler eller andre markedsføringstiltak som tar sikte på å fremme tilfeldige kjøp av legemidler, er forbudt.</article><article class="legalP" id="kapittel-1-kapittel-3-paragraf-7-ledd-3">Reklame for legemidler er ikke tillatt i eller i umiddelbar tilknytning til utsalgsstedets lokaler.</article></article></section><section class="section" data-name="kapIV" id="kapittel-1-kapittel-4" data-lovdata-URL="LTI/forskrift/2003-08-14-1053/KAPITTEL_1-4"><h3>IV. Generelle regler</h3><article class="legalArticle" data-lovdata-URL="LTI/forskrift/2003-08-14-1053/§14" data-name="§14" id="kapittel-1-kapittel-4-paragraf-1"><h4 class="legalArticleHeader"><span class="legalArticleValue">§ 14</span>. <span class="legalArticleTitle">Særskilt ansvarlig person</span></h4><article class="legalP" id="kapittel-1-kapittel-4-paragraf-1-ledd-1">Virksomheter som omsetter legemidler etter denne forskriften, skal ha en særskilt ansvarlig person for disse varegruppene. Virksomheten må på forespørsel dokumentere hvem som er særskilt ansvarlig. Statens legemiddelverk kan stille nærmere krav om kompetanse for den særskilt ansvarlige.</article></article><article class="legalArticle" data-lovdata-URL="LTI/forskrift/2003-08-14-1053/§15" data-name="§15" id="kapittel-1-kapittel-4-paragraf-2"><h4 class="legalArticleHeader"><span class="legalArticleValue">§ 15</span>. <span class="legalArticleTitle">Rapportering av legemiddelomsetningen til Statens legemiddelverk</span></h4><article class="legalP" id="kapittel-1-kapittel-4-paragraf-2-ledd-1">Utsalgsstedet skal på forespørsel innrapportere opplysninger om omsetning av reseptfrie legemidler til Statens legemiddelverk eller Nasjonalt Folkehelseinstitutt.</article><article class="legalP" id="kapittel-1-kapittel-4-paragraf-2-ledd-2">Statens legemiddelverk fastsetter hvilke opplysninger som skal innsendes og hvordan innberetningen skal skje.</article></article><article class="legalArticle" data-lovdata-URL="LTI/forskrift/2003-08-14-1053/§16" data-name="§16" id="kapittel-1-kapittel-4-paragraf-3"><h4 class="legalArticleHeader"><span class="legalArticleValue">§ 16</span>. <span class="legalArticleTitle">Reklamasjon og varslingsplikt ved feil og kvalitetsmangler</span></h4><article class="legalP" id="kapittel-1-kapittel-4-paragraf-3-ledd-1">Utsalgsstedet skal føre oversikt over alle reklamasjoner på legemidler som utsalgsstedet har utlevert. Reklamasjon skal straks undersøkes. Ved mulige feil og kvalitetsmangler skal melding omgående gis til legemidlets grossist, tilvirker eller importør.</article></article><article class="legalArticle" data-lovdata-URL="LTI/forskrift/2003-08-14-1053/§17" data-name="§17" id="kapittel-1-kapittel-4-paragraf-4"><h4 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakekalling og salgsstopp</span></h4><article class="legalP" id="kapittel-1-kapittel-4-paragraf-4-ledd-1">Utsalgsstedet skal ha et skriftlig dokumentert system for å kunne følge opp meldinger om tilbakekalling av legemidler. Systemet skal sikre at meldinger om tilbakekalling av legemidler effektueres umiddelbart.</article></article><article class="legalArticle" data-lovdata-URL="LTI/forskrift/2003-08-14-1053/§18" data-name="§18" id="kapittel-1-kapittel-4-paragraf-5"><h4 class="legalArticleHeader"><span class="legalArticleValue">§ 18</span>. <span class="legalArticleTitle">Tilsyn</span></h4><article class="legalP" id="kapittel-1-kapittel-4-paragraf-5-ledd-1">Statens legemiddelverk og Mattilsynet fører tilsyn med omsetning av legemidler etter denne forskrift. Statens legemiddelverk skal utarbeide de nødvendige retningslinjene for tilsynet og sørge for at tilsynet fremmer sikker omgang med legemidler.</article></article><article class="legalArticle" data-lovdata-URL="LTI/forskrift/2003-08-14-1053/§19" data-name="§19" id="kapittel-1-kapittel-4-paragraf-6"><h4 class="legalArticleHeader"><span class="legalArticleValue">§ 19</span>. <span class="legalArticleTitle">Forvaltningsmessige sanksjoner</span></h4><article class="legalP" id="kapittel-1-kapittel-4-paragraf-6-ledd-1">Ved brudd på forskriftens bestemmelser eller vilkår som er fastsatt etter § 3, kan tilsynsorganene:<ul class="defaultList"><li data-li-identifier="a)" data-name="a)"><article class="listArticle" id="kapittel-1-kapittel-4-paragraf-6-ledd-1-punkt-1"><article class="legalP" id="kapittel-1-kapittel-4-paragraf-6-ledd-1-punkt-1-ledd-1">gi advarsel,</article></article></li><li data-li-identifier="b)" data-name="b)"><article class="listArticle" id="kapittel-1-kapittel-4-paragraf-6-ledd-1-punkt-2"><article class="legalP" id="kapittel-1-kapittel-4-paragraf-6-ledd-1-punkt-2-ledd-1">gi pålegg om retting,</article></article></li><li data-li-identifier="c)" data-name="c)"><article class="listArticle" id="kapittel-1-kapittel-4-paragraf-6-ledd-1-punkt-3"><article class="legalP" id="kapittel-1-kapittel-4-paragraf-6-ledd-1-punkt-3-ledd-1">kalle tillatelsen midlertidig tilbake.</article></article></li></ul></article><article class="legalP" id="kapittel-1-kapittel-4-paragraf-6-ledd-2">Tvangsgebyr etter legemiddelloven § 28 kan ilegges dersom pålegg om retting ikke overholdes.</article><article class="legalP" id="kapittel-1-kapittel-4-paragraf-6-ledd-3">Endelig tilbakekall av tillatelsen kan fastsettes av Statens legemiddelverk.</article></article><article class="legalArticle" data-lovdata-URL="LTI/forskrift/2003-08-14-1053/§20" data-name="§20" id="kapittel-1-kapittel-4-paragraf-7"><h4 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h4><article class="legalP" id="kapittel-1-kapittel-4-paragraf-7-ledd-1">Statens legemiddelverk avgjør klage over vedtak som er fattet av Mattilsynet i medhold av forskriften.</article></article><article class="legalArticle" data-lovdata-URL="LTI/forskrift/2003-08-14-1053/§21" data-name="§21" id="kapittel-1-kapittel-4-paragraf-8"><h4 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h4><article class="legalP" id="kapittel-1-kapittel-4-paragraf-8-ledd-1">Overtredelse av denne forskrift straffes etter lov av 4. desember 1992 nr. 132 om legemidler m.v. (legemiddelloven) § 31.</article></article></section></section><section class="section" data-name="kapII" id="kapittel-2" data-lovdata-URL="LTI/forskrift/2003-08-14-1053/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Forskrift av 17. desember 2002 nr. 1676 om omsetning mv. av naturlegemidler og visse reseptfrie nikotinholdige legemidler utenom apotek oppheves.</article></section><section class="section" data-name="kapIII" id="kapittel-3" data-lovdata-URL="LTI/forskrift/2003-08-14-1053/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Forskriften trer i kraft 1. november 2003.</article></section></main></body></html>