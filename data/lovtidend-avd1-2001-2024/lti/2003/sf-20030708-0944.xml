<!DOCTYPE html><html lang="no"><head><title>Midlertidig forskrift om tilretteleggingstilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-08-944</dd><dt class="dokid">DokumentID</dt><dd class="dokid">LTI/forskrift/2003-07-08-944</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1758</dd><dt class="dateInForce">I kraft fra</dt><dd class="dateInForce">2003-07-08 – 2003-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§15</li><li>lov/1947-06-27-9/§16</li><li>lov/1947-06-27-9/§17</li></ul></dd><dt class="dateOfPublication">Kunngjort</dt><dd class="dateOfPublication">2003-07-15</dd><dt class="journalNumber">Journalnummer</dt><dd class="journalNumber">2003-0811</dd><dt class="titleShort">Korttittel</dt><dd class="titleShort">Midl forskrift om tilretteleggingstilskudd</dd><dt class="title">Tittel</dt><dd class="title">Midlertidig forskrift om tilretteleggingstilskudd.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 8. juli 2003 med hjemmel i lov av 27. juni 1947 nr. 9 om tiltak for å fremme sysselsetting § 15, § 16 og § 17.</dd><dt class="refid">RefID</dt><dd class="refid">forskrift/2003-07-08-944</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om tilretteleggingstilskudd.<ul class="tocSubUl"><li>§ 1. Formål og innhold</li><li>§ 2. Målgruppe</li><li>§ 3. Ansettelsesforhold</li><li>§ 4. Personkrets</li><li>§ 5. Tilskudd til arbeidsgiver</li><li>§ 6. Tilskuddets størrelse og varighet</li><li>§ 7. Dokumentasjon</li><li>§ 8. Avgjørelsesmyndighet, anvisning mv.</li><li>§ 9. Kontroll og sanksjoner</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-08-944" id="dokument"><h1>Midlertidig forskrift om tilretteleggingstilskudd.</h1><article class="legalArticle" data-lovdata-URL="LTI/forskrift/2003-07-08-944/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og innhold</span></h2><article class="legalP" id="paragraf-1-ledd-1">Tilretteleggingstilskudd skal bidra til å stimulere virksomheter i privat og offentlig sektor til å legge til rette for at arbeidstakere som på grunn av sykdom, skade eller lyte har redusert arbeidsevne, kan opprettholde arbeidsforholdet. Dette oppnås ved å gi en tidsbegrenset kompensasjon for virksomhetens merutgifter/merinnsats i forbindelse med et konkret tilretteleggingstiltak.</article></article><article class="legalArticle" data-lovdata-URL="LTI/forskrift/2003-07-08-944/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Arbeidstaker, herunder funksjonshemmede, som gjennomfører tilretteleggingstiltak som nevnt i § 5 med sikte på å opprettholde arbeidsforholdet, redusere sykefraværet og hindre frafall eller utstøting fra arbeidslivet.</article></article><article class="legalArticle" data-lovdata-URL="LTI/forskrift/2003-07-08-944/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansettelsesforhold</span></h2><article class="legalP" id="paragraf-3-ledd-1">Arbeidstaker skal være ansatt i hel- eller deltidsstilling.</article></article><article class="legalArticle" data-lovdata-URL="LTI/forskrift/2003-07-08-944/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Personkrets</span></h2><article class="legalP" id="paragraf-4-ledd-1">Det kan ytes tilskudd for sykmeldte arbeidstakere som mottar sykepenger eller rehabiliteringspenger etter folketrygdloven og har behov for tilrettelegging.</article><article class="legalP" id="paragraf-4-ledd-2">Dersom tiltaket ikke er avsluttet når arbeidstakeren blir friskmeldt, kan det ytes fortsatt tilskudd dersom dette anses nødvendig. Det kan også ytes tilretteleggingstilskudd for en arbeidstaker som står i fare for å bli sykmeldt.</article></article><article class="legalArticle" data-lovdata-URL="LTI/forskrift/2003-07-08-944/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd til arbeidsgiver</span></h2><article class="legalP" id="paragraf-5-ledd-1">Tilskuddet gis ved gjennomføring av tiltak i form av utprøving, tilrettelegging, opplæring eller arbeidstrening. Tilretteleggingen må være nødvendig og hensiktsmessig for at arbeidstakeren skal kunne beholde arbeidet, for å redusere arbeidstakerens sykmeldingsperiode eller for å forebygge framtidig sykefravær.</article><article class="legalP" id="paragraf-5-ledd-2">Tilskudd etter denne forskriften kan gis til og med 31. desember 2003.</article><article class="legalP" id="paragraf-5-ledd-3">Det gis ikke tilskudd til kjøp av gjenstander.</article></article><article class="legalArticle" data-lovdata-URL="LTI/forskrift/2003-07-08-944/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddets størrelse og varighet</span></h2><article class="legalP" id="paragraf-6-ledd-1">Departementet fastsetter satsene for tilskudd etter denne forskriften. Dersom det foreligger særlige grunner, kan det gis tilskudd etter en høyere sats.</article><article class="legalP" id="paragraf-6-ledd-2">Tilretteleggingstilskudd kan gis i en tidsbegrenset periode på opptil 12 uker. Dersom det foreligger særlige grunner, kan tilskuddsperioden utvides med inntil 24 uker, totalt inntil 36 uker.</article><article class="legalP" id="paragraf-6-ledd-3">Tilskuddet utbetales etterskuddsvis.</article></article><article class="legalArticle" data-lovdata-URL="LTI/forskrift/2003-07-08-944/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dokumentasjon</span></h2><article class="legalP" id="paragraf-7-ledd-1">Arbeidsgiver må dokumentere at tiltaket vil medføre merutgifter/merinnsats som minst tilsvarer tilskuddssatsen i § 6 første punktum.</article><article class="legalP" id="paragraf-7-ledd-2">Arbeidsgiver og arbeidstaker skal i fellesskap utarbeide en individuell oppfølgingsplan som blant annet skal inneholde en beskrivelse av de tilretteleggingstiltak som planlegges gjennomført. Oppfølgingsplanen og dokumentasjon fra arbeidsgiver skal følge søknaden.</article></article><article class="legalArticle" data-lovdata-URL="LTI/forskrift/2003-07-08-944/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avgjørelsesmyndighet, anvisning mv.</span></h2><article class="legalP" id="paragraf-8-ledd-1">Søknad om tilretteleggingstilskudd sendes til trygdeetaten, som behandler søknaden og videresender denne til Aetat. Aetat behandler søknaden og treffer vedtak om tilretteleggingstilskudd på bakgrunn av innstillingen fra trygdeetaten.</article><article class="legalP" id="paragraf-8-ledd-2">Aetat Arbeidsdirektoratet bestemmer hvilket nivå i Aetat som fatter vedtak i sakene.</article><article class="legalP" id="paragraf-8-ledd-3">Aetat Arbeidsdirektoratet bestemmer også på hvilket nivå i Aetat anvisning og utbetaling av ytelser etter denne forskriften skal skje.</article></article><article class="legalArticle" data-lovdata-URL="LTI/forskrift/2003-07-08-944/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll og sanksjoner</span></h2><article class="legalP" id="paragraf-9-ledd-1">Aetat skal kontrollere at tiltakene blir gjennomført og at tilskudd blir benyttet som forutsatt i denne forskriften.</article><article class="legalP" id="paragraf-9-ledd-2">Tiltaksdeltakere som ikke lenger fyller vilkårene for deltakelse i arbeidsmarkedstiltak som følger av denne forskriften, kan tas ut av tiltaket.</article><article class="legalP" id="paragraf-9-ledd-3">Ytelser til virksomheten kan holde tilbake dersom tilretteleggingstiltaket ikke gjennomføres etter forutsetningene for denne forskriften.</article></article><article class="legalArticle" data-lovdata-URL="LTI/forskrift/2003-07-08-944/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskrift trer i kraft straks, og gis virkning til og med 31. desember 2003.</article></article></main></body></html>