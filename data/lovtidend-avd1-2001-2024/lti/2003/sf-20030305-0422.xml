<!DOCTYPE html><html lang="no"><head><title>Forskrift om endring i forskrift om krav til bachelorgraden ved Høgskolen i Bodø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-05-422</dd><dt class="dokid">DokumentID</dt><dd class="dokid">LTI/forskrift/2003-03-05-422</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 5 s 765</dd><dt class="dateInForce">I kraft fra</dt><dd class="dateInForce">2003-03-05</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-05-13-4277</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§45</li><li>forskrift/2002-10-11-1124</li></ul></dd><dt class="dateOfPublication">Kunngjort</dt><dd class="dateOfPublication">2003-04-08</dd><dt class="journalNumber">Journalnummer</dt><dd class="journalNumber">2003-0364</dd><dt class="titleShort">Korttittel</dt><dd class="titleShort">Endr. i forskrift om bachelorgraden ved HBO</dd><dt class="title">Tittel</dt><dd class="title">Forskrift om endring i forskrift om krav til bachelorgraden ved Høgskolen i Bodø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Høgskolen i Bodø 5. mars 2003 med hjemmel i lov av 12. mai 1995 nr. 22 om universiteter og høgskoler § 45, jf. forskrift av 11. oktober 2002 nr. 1124 om grader og yrkesutdanninger, beskyttet tittel og normert studietid ved universiteter og høgskoler § 16.</dd><dt class="refid">RefID</dt><dd class="refid">forskrift/2003-03-05-422</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om krav til bachelorgraden ved Høgskolen i Bodø.<ul class="tocSubUl"><li>I<ul class="tocSubUl"><li>§ 1. Virkeområde – Definisjoner</li><li>§ 2. Krav til innhold i og oppbygging av bachelorgraden</li><li>§ 3. Krav til minste studieenhet</li><li>§ 4. Fritak for fag – faglig overlapping</li><li>§ 5. Bekreftelse på oppnådd bachelorgrad</li><li>§ 6. Klagebehandling</li><li>§ 7. Utfyllende bestemmelser</li><li>§ 8. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-05-422" id="dokument"><h1>Forskrift om endring i forskrift om krav til bachelorgraden ved Høgskolen i Bodø.</h1><section class="section" data-name="kapI" id="kapittel-1" data-lovdata-URL="LTI/forskrift/2003-03-05-422/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 13. mai 2002 om krav til bachelorgraden ved Høgskolen i Bodø er det foretatt endringer. Forskriften ble ikke kunngjort i Norsk Lovtidend og lyder nå i sin helhet:</article><article class="legalArticle" data-lovdata-URL="LTI/forskrift/2003-03-05-422/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde – Definisjoner</span></h3><article class="legalP" id="kapittel-1-paragraf-1-ledd-1">Forskriften omhandler krav til innhold i og oppbygging av bachelorgrad ved Høgskolen i Bodø.</article><article class="legalP" id="kapittel-1-paragraf-1-ledd-2">Bachelorgraden er forutsatt å skulle ha en normert studietid på tre år (180 studiepoeng), og er første grad (lavere grad) innenfor gradsstrukturen: Bachelor – Master – Ph.D.</article><article class="legalP" id="kapittel-1-paragraf-1-ledd-3">Følgende definisjoner er lagt til grunn i denne forskriften:</article><article class="legalP" id="kapittel-1-paragraf-1-ledd-4"><i>Studiepoeng:</i> Mål på omfanget av et studium, der et fullt studieår er normert til 60 studiepoeng.</article><article class="legalP" id="kapittel-1-paragraf-1-ledd-5"><i>Emne:</i> Den minste studiepoenggivende enhet som kan inngå i et fag, en emnegruppe, et studieprogram eller en grad.</article><article class="legalP" id="kapittel-1-paragraf-1-ledd-6"><i>Fag:</i> Samling av beslektede emner som er samlet under én felles fagbetegnelse.</article><article class="legalP" id="kapittel-1-paragraf-1-ledd-7"><i>Emnegruppe:</i> Kombinasjon av emner fra ett eller flere fag/fagområder som gjennom fag- eller studieplan er definert til å utgjøre en samlet enhet.</article><article class="legalP" id="kapittel-1-paragraf-1-ledd-8"><i>Studieprogram:</i> Ett- eller flerårig studieløp med et definert innhold i henhold til fag- eller studieplan, som fører fram til en avsluttet eksamen eller grad.</article></article><article class="legalArticle" data-lovdata-URL="LTI/forskrift/2003-03-05-422/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Krav til innhold i og oppbygging av bachelorgraden</span></h3><article class="legalP" id="kapittel-1-paragraf-2-ledd-1">Bachelorgraden ved Høgskolen i Bodø oppnås på grunnlag av ett av følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">Treårig studium (180 studiepoeng), som i henhold til nasjonalt fastsatt rammeplan gir bachelorgrad.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">Treårig studieprogram (180 studiepoeng), som i henhold til vedtak i styret for Høgskolen i Bodø gir bachelorgrad.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">Tre år normert studium (180 studiepoeng) med faglig spesialisering på minimum 80 studiepoeng kombinert med fordypning i annet fag, emner eller emnegrupper av minimum 30 studiepoengs omfang.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">Ett studieprogram av minimum 120 studiepoengs omfang kombinert med godkjent påbygging eller spesialisering innenfor samme eller annet fag/fagområde av minimum 60 studiepoengs omfang.</article></article></li></ul></article><article class="legalP" id="kapittel-1-paragraf-2-ledd-2">Graden kan omfatte inntil 10 studiepoeng tilsvarende examen philosophicum.</article><article class="legalP" id="kapittel-1-paragraf-2-ledd-3">Graden kan også omfatte inntil 10 studiepoeng examen facultatum.</article></article><article class="legalArticle" data-lovdata-URL="LTI/forskrift/2003-03-05-422/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til minste studieenhet</span></h3><article class="legalP" id="kapittel-1-paragraf-3-ledd-1">Enheter som kan inngå i grunnlaget for bachelorgraden under § 2 bokstav c, ut over ex.phil./ex.fac., er fullførte emner/emnegrupper på minimum 10 studiepoeng. Mindre enheter kan godkjennes dersom de samlet kan vurderes å utgjøre minimum 10 studiepoeng innenfor samme fag/fagområde. Øverste faglige instans ved den avdeling som gir bachelorgraden, eller har ansvaret for det aktuelle faget, avgjør om mindre enheter kan godkjennes å utgjøre minimum 10 studiepoeng innenfor samme fag/fagområde.</article></article><article class="legalArticle" data-lovdata-URL="LTI/forskrift/2003-03-05-422/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fritak for fag – faglig overlapping</span></h3><article class="legalP" id="kapittel-1-paragraf-4-ledd-1">Det kan gis fritak for fag/emne/emnegruppe som er forutsatt å inngå i en bachelorgrad ved Høgskolen i Bodø, med bakgrunn i tilsvarende fag/emne/emnegruppe avlagt ved annen høgre utdanningsinstitusjon.</article><article class="legalP" id="kapittel-1-paragraf-4-ledd-2">Studenter som tar fag/emner/emnegrupper ved annen institusjon som planlagt del av bachelorgraden ved HBO, bør søke om forhåndsgodkjenning.</article><article class="legalP" id="kapittel-1-paragraf-4-ledd-3">Øverste faglige instans ved den avdeling som gir bachelorgraden, eller har ansvaret for det fagområdet som søknad om fritak gjelder, avgjør om det skal gis fritak på grunnlag av fag/emner/emnegrupper avlagt ved annen høgre utdanningsinstitusjon.</article><article class="legalP" id="kapittel-1-paragraf-4-ledd-4">Innenfor bachelorgraden kan det ikke inngå faglig overlapping på mer enn 10 studiepoeng.</article></article><article class="legalArticle" data-lovdata-URL="LTI/forskrift/2003-03-05-422/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Bekreftelse på oppnådd bachelorgrad</span></h3><article class="legalP" id="kapittel-1-paragraf-5-ledd-1">Høgskolen i Bodø utsteder bekreftelse på oppnådd bachelorgrad (vitnemål) når minimum 90 studiepoeng av totalt 180 er avlagt ved Høgskolen i Bodø, eller ved institusjoner hvor Høgskolen i Bodø har samarbeidsavtale om utveksling av studenter innenfor rammen av bachelorgraden. I særlige tilfeller kan styret for HBO bestemme at bachelorgrad skal utstedes selv om mindre enn 90 studiepoeng er avlagt ved HBO eller ved samarbeidende institusjon.<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">Bekreftelse på oppnådd bachelorgrad (vitnemål) etter § 2 bokstav a og b utstedes automatisk for alle som oppfyller kravene til fullført bachelorgrad.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">Bekreftelse på oppnådd bachelorgrad (vitnemål) etter § 2 bokstav c eller d utstedes etter søknad, forutsatt at søkeren kan dokumentere å oppfylle de kravene som er satt.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-5-ledd-1-punkt-3"><article class="legalP" id="kapittel-1-paragraf-5-ledd-1-punkt-3-ledd-1">For oppnådd bachelorgrad angis gradens faglige innhold på vitnemålet som <ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-3-ledd-1-punkt-1"><article class="legalP" id="kapittel-1-paragraf-5-ledd-1-punkt-3-ledd-1-punkt-1-ledd-1">enten «bachelor i &lt;tittel på studieprogram&gt;» for studenter som har fulgt et tilrettelagt bachelorprogram etter § 2 bokstav a og b.</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-1-punkt-3-ledd-1-punkt-2"><article class="legalP" id="kapittel-1-paragraf-5-ledd-1-punkt-3-ledd-1-punkt-2-ledd-1">eller «bachelor i &lt;hovedprofil&gt;» for studenter som tildeles bachelorgraden etter § 2 bokstav c og d. Betegnelsen er kandidatens hovedprofil. Hvis kandidaten har to faglige hovedprofiler med likt omfang, velger kandidaten selv hvilken hovedprofil som skal dokumenteres på vitnemålet.</article></article></li></ul></article></article></li></ul></article><article class="legalP" id="kapittel-1-paragraf-5-ledd-2">For tverravdelingsvise studieprogram utstedes vitnemålet av den avdeling som er administrativt ansvarlig for hovedprofilen. Avdelingsstyrene fastsetter betegnelsene på &lt;hovedprofiler&gt; som skal framgå på bachelorvitnemålet.</article></article><article class="legalArticle" data-lovdata-URL="LTI/forskrift/2003-03-05-422/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klagebehandling</span></h3><article class="legalP" id="kapittel-1-paragraf-6-ledd-1">Eventuell klage på avslag om bekreftelse på oppnådd bachelorgrad (vitnemål) fremmes overfor høgskolens klagenemnd. Avgjørelsen i klagenemnda er endelig.</article></article><article class="legalArticle" data-lovdata-URL="LTI/forskrift/2003-03-05-422/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende bestemmelser</span></h3><article class="legalP" id="kapittel-1-paragraf-7-ledd-1">Styret for Høgskolen i Bodø kan fastsette utfyllende bestemmelser til denne forskriften.</article></article><article class="legalArticle" data-lovdata-URL="LTI/forskrift/2003-03-05-422/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h3><article class="legalP" id="kapittel-1-paragraf-8-ledd-1">Forskrift om bachelorgrad ved Høgskolen i Bodø trer i kraft 11. oktober 2002.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-03-05-422/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>