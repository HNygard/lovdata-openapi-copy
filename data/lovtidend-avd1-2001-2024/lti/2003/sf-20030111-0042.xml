<!DOCTYPE html><html lang="no"><head><title>Forskrift om flyging med én-motors luftfartøy i fjell og øde områder i Norge og på Svalbard (BSL D 1-8).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-11-42</dd><dt class="dokid">DokumentID</dt><dd class="dokid">LTI/forskrift/2003-01-11-42</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 248</dd><dt class="dateInForce">I kraft fra</dt><dd class="dateInForce">2003-02-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1974-07-02-3395</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§5-1</li><li>lov/1993-06-11-101/§5-3</li><li>lov/1993-06-11-101/§9-1</li><li>lov/1993-06-11-101/§15-4</li><li>lov/1993-06-11-101/§4-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2003-01-24</dd><dt class="journalNumber">Journalnummer</dt><dd class="journalNumber">2003-0071</dd><dt class="titleShort">Korttittel</dt><dd class="titleShort">Forskrift om flyging i øde områder</dd><dt class="title">Tittel</dt><dd class="title">Forskrift om flyging med én-motors luftfartøy i fjell og øde områder i Norge og på Svalbard (BSL D 1-8).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 11. januar 2003 med hjemmel i lov av 11. juni 1993 nr. 101 om luftfart (luftfartsloven) § 5-1, § 5-3, § 9-1 og § 15-4, jf. § 4-1, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-01-11-42</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om flyging med én-motors luftfartøy i fjell og øde områder i Norge og på Svalbard (BSL D 1-8).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Forberedelse til flyging</li><li>§ 5. Personlig utstyr</li><li>§ 6. Kartutrustning</li><li>§ 7. Rednings- og nødutstyr</li><li>§ 8. Markering av luftfartøy</li><li>§ 9. Tilleggsbestemmelser for flyging på Svalbard</li><li>§ 10. Generelt</li><li>§ 11. Dispensasjon</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-11-42" id="dokument"><h1>Forskrift om flyging med én-motors luftfartøy i fjell og øde områder i Norge og på Svalbard (BSL D 1-8).</h1><article class="legalArticle" data-lovdata-URL="LTI/forskrift/2003-01-11-42/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sikre at planlegging og utførelse av flyging over øde områder i Norge og på Svalbard er tilpasset de spesielle forholdene i slike områder.</article></article><article class="legalArticle" data-lovdata-URL="LTI/forskrift/2003-01-11-42/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" id="paragraf-2-nummer-1">(1) Denne forskrift gjelder for flyging med én-motors luftfartøy i eller over fjellområder og øde områder i Norge og for flyging med slikt luftfartøy på Svalbard. Denne forskriften medfører ingen endring av de bestemmelser som er inntatt i forskrift av 23. november 1973 nr. 3427 om luftfart på Svalbard og forskrift av 23. november 1973 nr. 3460 om luftfart på Jan Mayen.</article><article class="numberedLegalP" data-numerator="2" id="paragraf-2-nummer-2">(2) Forpliktet av denne forskriften er eier og operatør av luftfartøy som beskrevet i første ledd.</article></article><article class="legalArticle" data-lovdata-URL="LTI/forskrift/2003-01-11-42/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:</article> <article class="defaultP" margin-top="true"><i>Besetningsmedlem</i>:</article><article class="legalP" id="paragraf-3-ledd-2">En person som av et luftfartsforetak er pålagt å tjenestegjøre om bord i et luftfartøy under flygetiden.</article> <article class="defaultP" margin-top="true"><i>Fartøysjef:</i></article><article class="legalP" id="paragraf-3-ledd-3">Den flyger som er ansvarlig for luftfartøyets føring og sikkerhet under flygetiden.</article> <article class="defaultP" margin-top="true"><i>Operatør:</i></article><article class="legalP" id="paragraf-3-ledd-4">En person, organisasjon eller virksomhet som er engasjert eller tilbyr engasjement i operasjon av luftfartøy.</article></article><article class="legalArticle" data-lovdata-URL="LTI/forskrift/2003-01-11-42/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forberedelse til flyging</span></h2><article class="numberedLegalP" data-numerator="1" id="paragraf-4-nummer-1">(1) Luftfartsforetak som driver ervervsmessig luftfart med én-motors luftfartøy, skal fastsette bestemmelser som dekker flyging i områder som beskrevet i § 2 første ledd. Bestemmelsene skal være tatt inn i driftshåndboken og være godkjent av Luftfartstilsynet.</article><article class="numberedLegalP" data-numerator="2" id="paragraf-4-nummer-2">(2) Siden det kan være vanskelig å innhente pålitelige værrapporter og øvrig informasjon for de områder som omfattes av denne forskriften, pålegges fartøysjefen å vurdere forholdene med den største aktsomhet. Flyging må ikke påbegynnes uten en plan for en alternativ fremgangsmåte.</article><article class="numberedLegalP" data-numerator="3" id="paragraf-4-nummer-3">(3) Det skal normalt leveres reiseplan til Lufttrafikktjenesten. Når det ikke er praktisk mulig å levere reiseplan, skal en person på bakken være kjent med innholdet av den operative flygeplanen, slik at redningstjenesten kan få informasjon dersom luftfartøyet blir meldt savnet.</article><article class="numberedLegalP" data-numerator="4" id="paragraf-4-nummer-4">(4) Ved flyging på Svalbard og omliggende områder, skal fartøysjefen være fortrolig med navigasjon i polarområder (meridianenes konvergens), magnetkompassets begrensninger og bruk av retningsgyro.</article></article><article class="legalArticle" data-lovdata-URL="LTI/forskrift/2003-01-11-42/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Personlig utstyr</span></h2><article class="legalP" id="paragraf-5-ledd-1">For å kunne møte en nødssituasjon, skal besetningsmedlemmer og passasjerer medbringe hensiktsmessige klær og øvrig utstyr i samsvar med herskende eller ventede vær- og temperaturforhold. Besetningsmedlemmer bør ha overtrekksklær med en farge som gir god kontrast til terrenget.</article></article><article class="legalArticle" data-lovdata-URL="LTI/forskrift/2003-01-11-42/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kartutrustning</span></h2><article class="legalP" id="paragraf-6-ledd-1">I tillegg til nødvendige navigasjonskart, skal også detaljkart (1:100.000 eller større målestokk) for det aktuelle området finnes om bord, så sant slike kart er tilgjengelige.</article></article><article class="legalArticle" data-lovdata-URL="LTI/forskrift/2003-01-11-42/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rednings- og nødutstyr</span></h2><article class="numberedLegalP" data-numerator="1" id="paragraf-7-nummer-1">(1) Det skal medføres midler til å sende nødlyssignaler som beskrevet i lufttrafikkreglene. Fartøysjefen skal ha satt seg nøye inn i de regler som gjelder for søk- og redningstjenesten i (SAR) AIP-Norge.</article><article class="numberedLegalP" data-numerator="2" id="paragraf-7-nummer-2">(2) Det skal medføres en radio med nødfrekvenser og ekstra batteri. Passasjerer skal briefes på bruk av denne av fartøysjefen før flygingen påbegynnes.</article><article class="numberedLegalP" data-numerator="3" id="paragraf-7-nummer-3">(3) Nødvendige midler og utstyr til livets opprettholdelse for den aktuelle flyging, skal medbringes.</article><article class="numberedLegalP" data-numerator="4" id="paragraf-7-nummer-4">(4) Utstyret skal være tydelig merket, og skal være samlet og plassert på et hensiktsmessig sted i luftfartøyet. Fartøysjefen skal før flygingen påbegynnes informere ombordværende personer om rednings- og nødutstyr, samt dets plassering.</article></article><article class="legalArticle" data-lovdata-URL="LTI/forskrift/2003-01-11-42/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Markering av luftfartøy</span></h2><article class="numberedLegalP" data-numerator="1" id="paragraf-8-nummer-1">(1) Luftfartøy bør ha en farge som gir god kontrast mot terrenget.</article><article class="numberedLegalP" data-numerator="2" id="paragraf-8-nummer-2">(2) Ved flyging på Svalbard og omliggende områder skal luftfartøy enten ha en farge som gir god kontrast mot terrenget, eller være påmalt markering med rød, gul eller orange fluorescerende maling, eventuelt påheftet «klebringsfolie» i en av disse fargene.<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1">På fly skal markeringen anbringes på over- og undersiden av vinger, kroppen eller halepartiet. Den samlede markeringsflate må ikke være mindre enn to kvm.</article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1">For helikopter kan markeringen få tillempet anvendelse når skroget er slik at den totale markeringsflate på minimum to kvm ikke kan oppfylles.</article></article></li></ul></article></article><article class="legalArticle" data-lovdata-URL="LTI/forskrift/2003-01-11-42/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilleggsbestemmelser for flyging på Svalbard</span></h2><article class="numberedLegalP" data-numerator="1" id="paragraf-9-nummer-1">(1) Luftfartøy som brukes på Svalbard i ervervsmessig luftfart skal ha skiunderstell, kombinasjon hjul-ski, amfibiumflottører eller vanlige flottører.</article><article class="numberedLegalP" data-numerator="2" id="paragraf-9-nummer-2">(2) Flyging med betalende passasjerer over åpent vann må ikke finne sted, med mindre flygehøyden er slik at flyet eller helikopteret i tilfelle motorsvikt kan nå inn til land eller fast is. Unntatt fra dette er fly med flottører og helikopter utstyrt med flottører eller nødflyteutstyr (eks. Popout), når sjøforholdene er av slik art at en sikker nødlanding kan utføres.</article></article><article class="legalArticle" data-lovdata-URL="LTI/forskrift/2003-01-11-42/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Generelt</span></h2><article class="legalP" id="paragraf-10-ledd-1">Ved planlegging av flyging i områder som omfattes av denne forskrift, må det tas hensyn til eventuelle bestemmelser som måtte gjelde for natur- og miljøvern.</article></article><article class="legalArticle" data-lovdata-URL="LTI/forskrift/2003-01-11-42/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" id="paragraf-11-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-01-11-42/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-12-nummer-1">(1) Forskriften trer i kraft 1. februar 2003.</article><article class="numberedLegalP" data-numerator="2" id="paragraf-12-nummer-2">(2) Fra samme tidspunkt oppheves forskrift av 2. juli 1974 nr. 3395 om flyging med én-motors luftfartøy i fjell og øde områder i Norge og på Svalbard.</article></article></main></body></html>