<!DOCTYPE html><html lang="no"><head><title>Forskrift om endring i forskrift om dyrevern i slakterier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-17-709</dd><dt class="dokid">DokumentID</dt><dd class="dokid">LTI/forskrift/2003-06-17-709</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 9 s 1423</dd><dt class="dateInForce">I kraft fra</dt><dd class="dateInForce">2003-07-01, 2004-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-08-28-775</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§24c</li></ul></dd><dt class="dateOfPublication">Kunngjort</dt><dd class="dateOfPublication">2003-06-20</dd><dt class="journalNumber">Journalnummer</dt><dd class="journalNumber">2003-0607</dd><dt class="titleShort">Korttittel</dt><dd class="titleShort">Endr. i forskrift om dyrevern i slakterier</dd><dt class="title">Tittel</dt><dd class="title">Forskrift om endring i forskrift om dyrevern i slakterier.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 17. juni 2003 med hjemmel i lov av 20. desember 1974 nr. 73 om dyrevern § 24c.</dd><dt class="refid">RefID</dt><dd class="refid">forskrift/2003-06-17-709</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om dyrevern i slakterier.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-17-709" id="dokument"><h1>Forskrift om endring i forskrift om dyrevern i slakterier.</h1><section class="section" data-name="kapI" id="kapittel-1" data-lovdata-URL="LTI/forskrift/2003-06-17-709/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 28. august 1995 nr. 775 om dyrevern i slakterier gjøres følgende endringer:</article> <article class="defaultP" margin-top="true">§ 4 nytt annet ledd skal lyde:</article><article class="legalP" id="kapittel-1-ledd-2">Slakteriet skal ikke drive, bedøve eller avlive flere dyr pr. tidsenhet enn det som er forsvarlig. Tilsynsmyndigheten kan fastsette øvre grense for slaktehastigheten.</article> <article class="defaultP" margin-top="true">§ 14 annet ledd skal lyde:</article><article class="legalP" id="kapittel-1-ledd-3">Dyrs bein skal ikke bindes sammen. Dyr skal ikke henges opp før bedøving eller avliving. Fjørfe kan likevel henges opp før bedøving, forutsatt at bedøving finner sted umiddelbart etter opphengingen. Det er ikke lov å henge opp fjørfe som har avvikende størrelse (for store/små) i forhold til innstilling på bedøvings- og/eller avlivingsutstyret. Det er ikke lov å henge opp fjørfe med beinskader og lignende. Slakteriet skal etablere et system som sikrer forsvarlig håndtering av dyr med avvikende størrelse.</article> <article class="defaultP" margin-top="true">§ 17 åttende ledd skal lyde:</article><article class="legalP" id="kapittel-1-ledd-4">Når fjørfe skal bedøves eller avlives i grupper i et vannbad eller med elektrisk strøm på annen måte, skal det holdes tilstrekkelig spenning til å gi en strømstyrke som sikrer at hvert dyr eksponeres for vanlig vekselstrøm med maksimum 50 Hz og minimum:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-4-punkt-1"><article class="legalP" id="kapittel-1-ledd-4-punkt-1-ledd-1">120 milliampere for slaktekylling og høne.</article></article></li><li data-li-identifier="-" data-name="-"><article class="listArticle" id="kapittel-1-ledd-4-punkt-2"><article class="legalP" id="kapittel-1-ledd-4-punkt-2-ledd-1">130 milliampere for and og gås.</article></article></li><li data-li-identifier="-" data-name="-"><article class="listArticle" id="kapittel-1-ledd-4-punkt-3"><article class="legalP" id="kapittel-1-ledd-4-punkt-3-ledd-1">150 milliampere for kalkun.</article></article></li></ul></article> <article class="defaultP" margin-top="true">§ 17 nye ellevte og tolvte ledd skal lyde:</article><article class="legalP" id="kapittel-1-ledd-5">Det skal gjennomføres nødvendige målinger som viser hvilken strømstyrke det enkelte dyr eksponeres for minimum 2 ganger i året og ved bygging og endring av slaktelinjen, samt at det skal foretas kontinuerlig måling av den totale strømstyrken i karet. Anordningen som kontinuerlig viser strømstyrken skal være lett avlesbar.</article><article class="legalP" id="kapittel-1-ledd-6">Hvis fjørfe bedøves med elektrisk strøm i et vannbad, skal personell være til stede for å sikre at alle dyr blir korrekt bedøvet. Dyr som ikke blir tilstrekkelig bedøvd i vannbadet skal bedøves på annen forsvarlig måte. Personell som skal sikre korrekt bedøving skal ikke ha andre arbeidsoppgaver.</article> <article class="defaultP" margin-top="true">§ 17 nåværende ellevte ledd blir nytt trettende ledd.</article> <article class="defaultP" margin-top="true">§ 19 annet ledd skal lyde:</article><article class="legalP" id="kapittel-1-ledd-7">Avblødning skal foregå etter gjennomskjæring av begge halspulsårer eller de hovedblodkar som disse utløper fra. Selv om bedøvingsmetoden forårsaker hjertestopp, skal minst en halspulsåre gjennomskjæres. For fjørfe skal avblødning sikres ved avskjæring av hodet (dekapitering).</article> <article class="defaultP" margin-top="true">§ 19 sjette ledd skal lyde:</article><article class="legalP" id="kapittel-1-ledd-8">Når fjørfe avbløs ved automatisk utstyr, skal det være personell til stede som skal avlive dyrene umiddelbart dersom det automatiske utstyret svikter. Avlivingen skal skje ved avskjæring av hodet. Personell som skal sikre avliving av fjørfe ved svikt i det automatiske utstyret skal ikke ha andre arbeidsoppgaver.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-06-17-709/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. juli 2003. Endringen i § 19 annet ledd tredje punktum trer i kraft 1. juli 2004.</article></section></main></body></html>