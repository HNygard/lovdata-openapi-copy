<!DOCTYPE html><html lang="no"><head><title>Lov om introduksjonsordning for nyankomne innvandrere (introduksjonsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-07-04-80</dd><dt class="dokid">DokumentID</dt><dd class="dokid">LTI/lov/2003-07-04-80</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1528</dd><dt class="dateInForce">I kraft fra</dt><dd class="dateInForce">2003-09-01, 2004-09-01</dd><dt class="changesToDocuments">Endrer</dt><dd class="changesToDocuments"><ul><li>lov/1947-06-27-9</li><li>lov/1977-02-04-4</li><li>lov/1997-02-28-19</li><li>lov/1999-03-26-14</li></ul></dd><dt class="dateOfPublication">Kunngjort</dt><dd class="dateOfPublication">2003-07-04</dd><dt class="journalNumber">Journalnummer</dt><dd class="journalNumber">2003-0587</dd><dt class="titleShort">Korttittel</dt><dd class="titleShort">Introduksjonsloven</dd><dt class="title">Tittel</dt><dd class="title">Lov om introduksjonsordning for nyankomne innvandrere (introduksjonsloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.28 (2002–2003), Innst.O.nr.103 (2002–2003) og Besl.O.nr.97 (2002–2003). Odels- og lagtingsvedtak hhv. 4. og 12. juni 2003. Fremmet av Kommunal- og regionaldepartementet.</dd><dt class="refid">RefID</dt><dd class="refid">lov/2003-07-04-80</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om introduksjonsordning for nyankomne innvandrere (introduksjonsloven).<ul class="tocSubUl"><li>Kapittel 1 Generelt<ul class="tocSubUl"><li>§ 1. Lovens formål</li><li>§ 2. Rett og plikt til deltakelse i introduksjonsprogram</li><li>§ 3. Kommunens ansvar</li></ul></li><li>Kapittel 2 Introduksjonsprogrammets innhold og varighet<ul class="tocSubUl"><li>§ 4. Introduksjonsprogram</li><li>§ 5. Programmets varighet</li><li>§ 6. Individuell plan</li><li>§ 7. Stans av introduksjonsordning på grunn av den enkeltes forhold</li></ul></li><li>Kapittel 3 Stønad<ul class="tocSubUl"><li>§ 8. Introduksjonsstønad</li><li>§ 9. Beregning</li><li>§ 10. Fravær</li><li>§ 11. Egne midler</li><li>§ 12. Samordning med andre offentlige ytelser</li><li>§ 13. Utbetaling</li><li>§ 14. Trekk i framtidige utbetalinger</li><li>§ 15. Uriktige opplysninger</li><li>§ 16. Refusjon i ytelser fra folketrygden</li></ul></li><li>Kapittel 4 Saksbehandlingsregler og andre bestemmelser<ul class="tocSubUl"><li>§ 17. Forholdet til forvaltningsloven</li><li>§ 18. Klage</li><li>§ 19. Innhenting av opplysninger</li><li>§ 20. Opplysningsplikt til barneverntjenesten</li><li>§ 21. Ikrafttredelse</li><li>§ 22. Endring i andre lover<ul class="tocSubUl"><li>§ 21-5. Bistand fra barnevernstjenesten, sosialtjenesten og kommunale organer etter lov om introduksjonsordning for nyankomne innvandrere</li><li>§ 25-10a. Opplysningsplikt ved saker etter lov om introduksjonsordning for nyankomne innvandrere</li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/lov/2003-07-04-80" id="dokument"><h1>Lov om introduksjonsordning for nyankomne innvandrere (introduksjonsloven).</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 27. juni 1947 nr. 9 om tiltak til å fremme sysselsetting.</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 4. februar 1977 nr. 4 om arbeidervern og arbeidsmiljø m.v.</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 28. februar 1997 nr. 19 om folketrygd (folketrygdloven).</article></article></li><li data-li-identifier="4" data-name="4"><article class="listArticle" data-text-size="small" id="punkt-4"><article class="legalP" id="punkt-4-ledd-1">Lov av 26. mars 1999 nr. 14 om skatt av formue og inntekt (skatteloven).</article></article></li></ul></article><section class="section" data-name="kap1" id="kapittel-1" data-lovdata-URL="LTI/lov/2003-07-04-80/KAPITTEL_1"><h2>Kapittel 1 Generelt</h2><article class="legalArticle" data-lovdata-URL="LTI/lov/2003-07-04-80/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h3><article class="legalP" id="kapittel-1-paragraf-1-ledd-1">Formålet med denne loven er å styrke nyankomne innvandreres mulighet for deltakelse i yrkes- og samfunnslivet, og deres økonomiske selvstendighet.</article></article><article class="legalArticle" data-lovdata-URL="LTI/lov/2003-07-04-80/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Rett og plikt til deltakelse i introduksjonsprogram</span></h3><article class="legalP" id="kapittel-1-paragraf-2-ledd-1">Rett og plikt til deltakelse i introduksjonsprogram gjelder for nyankommet utlending mellom 18 og 55 år som har behov for grunnleggende kvalifisering og som har fått<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">asyl, jf. utlendingsloven §§ 17 og 18,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">oppholds- eller arbeidstillatelse etter innreisetillatelse som overføringsflyktning, jf. utlendingsloven § 22 fjerde ledd,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">fornybar oppholds- eller arbeidstillatelse etter utlendingsloven § 8 annet ledd på grunnlag av søknad om asyl, eller kollektiv beskyttelse i massefluktsituasjon, jf. utlendingsloven § 8a, eller</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">oppholds- eller arbeidstillatelse som familiemedlemmer til personer som nevnt i bokstav a, b og c, jf. utlendingsloven §§ 9 og 8 annet ledd. For å være omfattet av denne bestemmelsen er det et vilkår at personer som nevnt i bokstav a, b og c ikke har vært bosatt i en kommune i mer enn fem år før det søkes om familiegjenforening.</article></article></li></ul></article><article class="legalP" id="kapittel-1-paragraf-2-ledd-2">Som nyankommet regnes den som har vært bosatt i en kommune i mindre enn to år når vedtak om deltakelse i introduksjonsordning skal treffes.</article><article class="legalP" id="kapittel-1-paragraf-2-ledd-3">Nordiske borgere og utlendinger som omfattes av Avtale om Det europeiske økonomiske samarbeidsområde (EØS-avtalen), omfattes ikke av loven.</article></article><article class="legalArticle" data-lovdata-URL="LTI/lov/2003-07-04-80/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Kommunens ansvar</span></h3><article class="legalP" id="kapittel-1-paragraf-3-ledd-1">Kommunen sørger for tjenester etter denne loven til nyankomne innvandrere som er bosatt i kommunen.</article><article class="legalP" id="kapittel-1-paragraf-3-ledd-2">Kommunen skal så snart som mulig og innen tre måneder etter bosetting i kommunen eller etter at krav om deltakelse blir framsatt, tilrettelegge introduksjonsprogram i henhold til kapittel 2 til person som omfattes av § 2. Kommunens plikt gjelder ikke personer som har avbrutt eller avvist deltakelse i introduksjonsprogram.</article><article class="legalP" id="kapittel-1-paragraf-3-ledd-3">Kommunen kan tilby introduksjonsprogram til nyankommet utlending med oppholds- eller arbeidstillatelse i henhold til utlendingsloven §§ 9 og 8 annet ledd som er familiemedlemmer til andre enn personer nevnt i § 2, og til nyankommet utlending over 55 år med oppholdsgrunnlag som nevnt i § 2 første ledd.</article><article class="legalP" id="kapittel-1-paragraf-3-ledd-4">Departementet kan fastsette nærmere retningslinjer om kommunens ansvar.</article></article></section><section class="section" data-name="kap2" id="kapittel-2" data-lovdata-URL="LTI/lov/2003-07-04-80/KAPITTEL_2"><h2>Kapittel 2 Introduksjonsprogrammets innhold og varighet</h2><article class="legalArticle" data-lovdata-URL="LTI/lov/2003-07-04-80/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Introduksjonsprogram</span></h3><article class="legalP" id="kapittel-2-paragraf-1-ledd-1">Introduksjonsprogrammet tilrettelegges for person som har behov for grunnleggende kvalifisering. Introduksjonsprogrammet tar sikte på å<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">gi grunnleggende ferdigheter i norsk,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">gi grunnleggende innsikt i norsk samfunnsliv,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">forberede for deltakelse i yrkeslivet.</article></article></li></ul></article><article class="legalP" id="kapittel-2-paragraf-1-ledd-2">Programmet skal være helårlig og på full tid.</article><article class="legalP" id="kapittel-2-paragraf-1-ledd-3">Programmet skal minst inneholde<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-3-punkt-1"><article class="legalP" id="kapittel-2-paragraf-1-ledd-3-punkt-1-ledd-1">norskopplæring,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-3-punkt-2"><article class="legalP" id="kapittel-2-paragraf-1-ledd-3-punkt-2-ledd-1">samfunnskunnskap,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-3-punkt-3"><article class="legalP" id="kapittel-2-paragraf-1-ledd-3-punkt-3-ledd-1">tiltak som forbereder til videre opplæring eller tilknytning til yrkeslivet.</article></article></li></ul></article><article class="legalP" id="kapittel-2-paragraf-1-ledd-4">Ved gjennomført eller avbrutt program skal det utstedes et deltakerbevis.</article></article><article class="legalArticle" data-lovdata-URL="LTI/lov/2003-07-04-80/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Programmets varighet</span></h3><article class="legalP" id="kapittel-2-paragraf-2-ledd-1">Programmet kan vare inntil to år, med tillegg av godkjent permisjon. Når særlige grunner taler for det, kan programmet vare inntil tre år.</article></article><article class="legalArticle" data-lovdata-URL="LTI/lov/2003-07-04-80/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Individuell plan</span></h3><article class="legalP" id="kapittel-2-paragraf-3-ledd-1">Det skal utarbeides en individuell plan for den som skal delta i introduksjonsprogram. Den skal utformes på bakgrunn av en kartlegging av vedkommendes opplæringsbehov og av hvilke tiltak vedkommende kan nyttiggjøre seg.</article><article class="legalP" id="kapittel-2-paragraf-3-ledd-2">Planen skal minst inneholde programmets start og tidsfaser og en angivelse av tiltakene i programmet.</article><article class="legalP" id="kapittel-2-paragraf-3-ledd-3">Planen skal utarbeides i samråd med vedkommende.</article><article class="legalP" id="kapittel-2-paragraf-3-ledd-4">Planen skal tas opp til ny vurdering med jevne mellomrom og ved vesentlig endring i vedkommendes livssituasjon.</article></article><article class="legalArticle" data-lovdata-URL="LTI/lov/2003-07-04-80/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Stans av introduksjonsordning på grunn av den enkeltes forhold</span></h3><article class="legalP" id="kapittel-2-paragraf-4-ledd-1">Kommunen kan stanse ordningen for den enkelte dersom det er saklig begrunnet i den enkeltes forhold, herunder om deltakeren har tilbud om høvelig arbeid.</article></article></section><section class="section" data-name="kap3" id="kapittel-3" data-lovdata-URL="LTI/lov/2003-07-04-80/KAPITTEL_3"><h2>Kapittel 3 Stønad</h2><article class="legalArticle" data-lovdata-URL="LTI/lov/2003-07-04-80/§8" data-name="§8" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Introduksjonsstønad</span></h3><article class="legalP" id="kapittel-3-paragraf-1-ledd-1">For den tid en person deltar i program som nevnt i § 4, har vedkommende krav på introduksjonsstønad.</article><article class="legalP" id="kapittel-3-paragraf-1-ledd-2">For deltakelse i program er stønaden på årsbasis lik to ganger folketrygdens grunnbeløp.</article><article class="legalP" id="kapittel-3-paragraf-1-ledd-3">Deltaker under 25 år mottar 2/3 stønad.</article></article><article class="legalArticle" data-lovdata-URL="LTI/lov/2003-07-04-80/§9" data-name="§9" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beregning</span></h3><article class="legalP" id="kapittel-3-paragraf-2-ledd-1">Stønaden per måned utgjør 1/12 av stønaden på årsbasis. Stønaden per dag utgjør 1/30 av månedsstønaden. Stønaden per time utgjør 1/1850 av stønaden på årsbasis.</article></article><article class="legalArticle" data-lovdata-URL="LTI/lov/2003-07-04-80/§10" data-name="§10" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Fravær</span></h3><article class="legalP" id="kapittel-3-paragraf-3-ledd-1">Ved fravær som ikke skyldes sykdom eller andre tvingende velferdsgrunner, og som det ikke er gitt tillatelse til, reduseres stønaden tilsvarende, jf. § 9. Departementet fastsetter ved forskrift nærmere regler om fravær og permisjon.</article></article><article class="legalArticle" data-lovdata-URL="LTI/lov/2003-07-04-80/§11" data-name="§11" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Egne midler</span></h3><article class="legalP" id="kapittel-3-paragraf-4-ledd-1">Stønaden reduseres ikke på grunn av inntekter av egen eller andres virksomhet eller som følge av formue. Stønaden reduseres heller ikke på grunn av mottatt barnebidrag.</article><article class="legalP" id="kapittel-3-paragraf-4-ledd-2">I den utstrekning lønnet arbeid inngår i programmet, reduseres stønaden tilsvarende den tid arbeidet tar.</article></article><article class="legalArticle" data-lovdata-URL="LTI/lov/2003-07-04-80/§12" data-name="§12" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Samordning med andre offentlige ytelser</span></h3><article class="legalP" id="kapittel-3-paragraf-5-ledd-1">Introduksjonsstønaden reduseres i den utstrekning vedkommende har rett til dagpenger under arbeidsløshet, sykepenger, fødselspenger eller rehabiliteringspenger, og retten til disse ytelsene er opparbeidet før vedkommende startet i et introduksjonsprogram. Stønaden reduseres tilsvarende for uførepensjon eller attføringspenger vedkommende mottar.</article><article class="legalP" id="kapittel-3-paragraf-5-ledd-2">Dersom vedkommende som en del av introduksjonsprogrammet deltar i opplæring som utløser stønad til livsopphold fra Aetat, tilfaller stønaden kommunen.</article><article class="legalP" id="kapittel-3-paragraf-5-ledd-3">Dersom vedkommende mottar overgangsstønad, reduseres introduksjonsstønaden på årsbasis med 40 prosent av den overgangsstønad som overstiger halvparten av folketrygdens grunnbeløp.</article><article class="legalP" id="kapittel-3-paragraf-5-ledd-4">Barnetrygd og kontantstøtte kommer ikke til fradrag i stønaden.</article></article><article class="legalArticle" data-lovdata-URL="LTI/lov/2003-07-04-80/§13" data-name="§13" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling</span></h3><article class="legalP" id="kapittel-3-paragraf-6-ledd-1">Utbetaling skjer etterskuddsvis på grunnlag av registrert frammøte. Kommunen beslutter hvordan og til hvilke tidspunkter utbetaling skal skje.</article></article><article class="legalArticle" data-lovdata-URL="LTI/lov/2003-07-04-80/§14" data-name="§14" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Trekk i framtidige utbetalinger</span></h3><article class="legalP" id="kapittel-3-paragraf-7-ledd-1">Dersom vedkommende har fått utbetalt høyere stønad enn det hun eller han har krav på, kan det overskytende trekkes i framtidig stønad.</article></article><article class="legalArticle" data-lovdata-URL="LTI/lov/2003-07-04-80/§15" data-name="§15" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Uriktige opplysninger</span></h3><article class="legalP" id="kapittel-3-paragraf-8-ledd-1">Har noen fått utbetalt en ytelse fordi vedkommende, eller noen som har handlet på vedkommendes vegne, forsettlig eller grovt uaktsomt har gitt uriktige opplysninger eller har fortiet opplysninger, kan det vedtas at stønaden skal betales tilbake.</article></article><article class="legalArticle" data-lovdata-URL="LTI/lov/2003-07-04-80/§16" data-name="§16" id="kapittel-3-paragraf-9"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Refusjon i ytelser fra folketrygden</span></h3><article class="legalP" id="kapittel-3-paragraf-9-ledd-1">Dersom en mottaker av introduksjonsstønad med tilbakevirkning får innvilget ytelser som nevnt i § 12, kan kommunen kreve hel eller delvis refusjon i det beløp som skal etterbetales, til dekning av sine utlegg til samme formål og for samme tidsrom.</article></article></section><section class="section" data-name="kap4" id="kapittel-4" data-lovdata-URL="LTI/lov/2003-07-04-80/KAPITTEL_4"><h2>Kapittel 4 Saksbehandlingsregler og andre bestemmelser</h2><article class="legalArticle" data-lovdata-URL="LTI/lov/2003-07-04-80/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forholdet til forvaltningsloven</span></h3><article class="legalP" id="kapittel-4-paragraf-1-ledd-1">Forvaltningsloven gjelder med de særregler som er fastsatt i loven her.</article><article class="legalP" id="kapittel-4-paragraf-1-ledd-2">Som enkeltvedtak etter denne lov regnes avgjørelser om<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">tildeling av program og stønad,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">vesentlig endring av plan,</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-2-punkt-3"><article class="legalP" id="kapittel-4-paragraf-1-ledd-2-punkt-3-ledd-1">stansning av programmet for den enkelte,</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-2-punkt-4"><article class="legalP" id="kapittel-4-paragraf-1-ledd-2-punkt-4-ledd-1">permisjon,</article></article></li><li data-li-identifier="e)" data-name="e)"><article class="listArticle" id="kapittel-4-paragraf-1-ledd-2-punkt-5"><article class="legalP" id="kapittel-4-paragraf-1-ledd-2-punkt-5-ledd-1">trekk i stønaden med 50 prosent eller mer av en enkelt utbetaling, og som minst tilsvarer 1/12 av folketrygdens grunnbeløp.</article></article></li></ul></article><article class="legalP" id="kapittel-4-paragraf-1-ledd-3">Kandidater til å motta tjenester etter denne loven regnes ikke som parter i samme sak. Det kan ikke klages over at en annen har fått ytelsen.</article></article><article class="legalArticle" data-lovdata-URL="LTI/lov/2003-07-04-80/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" id="kapittel-4-paragraf-2-ledd-1">Enkeltvedtak truffet etter denne lov kan påklages til fylkesmannen.</article><article class="legalP" id="kapittel-4-paragraf-2-ledd-2">Fylkesmannen kan prøve alle sider av vedtaket. Når det gjelder prøvingen av det frie skjønn, kan fylkesmannen likevel bare endre vedtaket når skjønnet er åpenbart urimelig.</article></article><article class="legalArticle" data-lovdata-URL="LTI/lov/2003-07-04-80/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Innhenting av opplysninger</span></h3><article class="legalP" id="kapittel-4-paragraf-3-ledd-1">Opplysninger skal så langt som mulig innhentes i samarbeid med deltakeren eller slik at deltakeren har kjennskap til innhentingen.</article><article class="legalP" id="kapittel-4-paragraf-3-ledd-2">I saker som gjelder tjenester etter denne loven, kan det kreves opplysninger fra andre offentlige organer. Like med offentlige organer regnes organisasjoner og private som utfører oppgaver for stat, fylkeskommune eller kommune. Har deltakeren ikke samtykket i at opplysningene blir innhentet, skal spørsmålet om opplysningene kan gis uten hinder av taushetsplikt, avgjøres etter de taushetsbestemmelser som gjelder for avgiverorganet.</article></article><article class="legalArticle" data-lovdata-URL="LTI/lov/2003-07-04-80/§20" data-name="§20" id="kapittel-4-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Opplysningsplikt til barneverntjenesten</span></h3><article class="legalP" id="kapittel-4-paragraf-4-ledd-1">Personell som arbeider innenfor rammen av denne loven, skal i sitt arbeid være oppmerksom på forhold som kan føre til tiltak fra barneverntjenestens side.</article><article class="legalP" id="kapittel-4-paragraf-4-ledd-2">Uten hinder av taushetsplikt skal personellet av eget tiltak gi opplysninger til barneverntjenesten når det er grunn til å tro at et barn blir mishandlet i hjemmet eller at det foreligger andre former for alvorlig omsorgssvikt, jf. lov 17. juli 1992 nr. 100 om barneverntjenester § 4-10, § 4-11, § 4-12, eller når et barn har vist vedvarende alvorlige atferdsvansker, jf. samme lov § 4-24. Også etter pålegg fra de organer som er ansvarlige for gjennomføringen av lov om barneverntjenester, plikter personellet å gi slike opplysninger.</article></article><article class="legalArticle" data-lovdata-URL="LTI/lov/2003-07-04-80/§21" data-name="§21" id="kapittel-4-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-5-ledd-1">Loven trer i kraft 1. september 2003. Fram til 31. august 2004 gjelder loven ikke den enkelte kommune med mindre kommunen selv treffer vedtak om det. Rett og plikt for personer nevnt i § 2 gjelder fra 1. september 2004. § 3 annet ledd trer i kraft fra 1. september 2004.</article><article class="legalP" id="kapittel-4-paragraf-5-ledd-2">Fra 1. september 2004 gjelder loven alle kommuner og omfatter de personene loven gjelder for som er bosatt etter 1. september 2003.</article></article><article class="legalArticle" data-lovdata-URL="LTI/lov/2003-07-04-80/§22" data-name="§22" id="kapittel-4-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Endring i andre lover</span></h3> <article class="defaultP" margin-top="true">1. I lov 26. mars 1999 nr. 14 om skatt av formue og inntekt gjøres følgende endringer:</article> <article class="defaultP" margin-top="true">§ 5-42 ny bokstav e skal lyde:<ul class="defaultList"><li data-li-identifier="e." data-name="e."><article class="listArticle" id="kapittel-4-paragraf-6-punkt-1"><article class="legalP" id="kapittel-4-paragraf-6-punkt-1-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3.</article></article></li></ul></article> <article class="defaultP" margin-top="true">§ 12-2 ny bokstav h skal lyde:<ul class="defaultList"><li data-li-identifier="h." data-name="h."><article class="listArticle" id="kapittel-4-paragraf-6-punkt-2"><article class="legalP" id="kapittel-4-paragraf-6-punkt-2-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3.</article></article></li></ul></article> <article class="defaultP" margin-top="true">2. I lov 27. juni 1947 nr. 9 om tiltak for å fremme sysselsetting gjøres følgende endring:</article> <article class="defaultP" margin-top="true">§ 39 nytt annet ledd skal lyde:</article><article class="legalP" id="kapittel-4-paragraf-6-ledd-1">Reglene i første ledd gjelder tilsvarende i forhold til kommunens virksomhet etter lov om introduksjonsordning for nyankomne innvandrere.</article> <article class="defaultP" margin-top="true">3. I lov 4. februar 1977 nr. 4 om arbeidervern og arbeidsmiljø m.v. gjøres følgende endring:</article> <article class="defaultP" margin-top="true">§ 3 nr. 2 ny bokstav h skal lyde:<ul class="defaultList"><li data-li-identifier="h)" data-name="h)"><article class="listArticle" id="kapittel-4-paragraf-6-ledd-1-punkt-1"><article class="legalP" id="kapittel-4-paragraf-6-ledd-1-punkt-1-ledd-1">personer som deltar i program etter lov om introduksjonsordning for nyankomne innvandrere.</article></article></li></ul></article> <article class="defaultP" margin-top="true">4. I lov 28. februar 1997 nr. 19 om folketrygd gjøres følgende endringer:</article> <article class="defaultP" margin-top="true">§ 3-15 annet ledd ny bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-4-paragraf-6-ledd-1-punkt-2"><article class="legalP" id="kapittel-4-paragraf-6-ledd-1-punkt-2-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3.</article></article></li></ul></article> <article class="defaultP" margin-top="true">§ 4-6 første ledd skal lyde:</article><article class="legalP" id="kapittel-4-paragraf-6-ledd-2">Det ytes ikke dagpenger til medlem som gjennomgår utdanning eller opplæring, eller deltar i ulønnet arbeid. Departementet kan gi forskrifter om unntak fra denne bestemmelse når det gjelder<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-6-ledd-2-punkt-1"><article class="legalP" id="kapittel-4-paragraf-6-ledd-2-punkt-1-ledd-1">utdanning eller opplæring utenfor normal arbeidstid,</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-2-punkt-2"><article class="legalP" id="kapittel-4-paragraf-6-ledd-2-punkt-2-ledd-1">utdanning eller opplæring av kortere varighet innenfor normal arbeidstid,</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-2-punkt-3"><article class="legalP" id="kapittel-4-paragraf-6-ledd-2-punkt-3-ledd-1">ulønnet arbeid av hobbypreget eller sosial karakter,</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-2-punkt-4"><article class="legalP" id="kapittel-4-paragraf-6-ledd-2-punkt-4-ledd-1">ulønnet arbeid som pålegges etter sosialtjenesteloven,</article></article></li><li data-li-identifier="-" data-name="-"><article class="listArticle" id="kapittel-4-paragraf-6-ledd-2-punkt-5"><article class="legalP" id="kapittel-4-paragraf-6-ledd-2-punkt-5-ledd-1">deltakelse i introduksjonsprogram etter lov om introduksjonsordning for nyankomne innvandrere.</article></article></li></ul></article> <article class="defaultP" margin-top="true">§ 13-11 første ledd første punktum skal lyde:</article><article class="legalP" id="kapittel-4-paragraf-6-ledd-3">Medlemmer som deltar i arbeidsmarkedstiltak, attføringstiltak, kurs eller lignende i regi av arbeidsmarkedsetaten eller trygdeetaten, eller deltar i program i henhold til lov om introduksjonsordning for nyankomne innvandrere, er yrkesskadedekket.</article> <article class="defaultP" margin-top="true">§ 21-5 skal lyde:</article><article class="futureLegalArticle" data-name="§21-5" id="kapittel-4-paragraf-6-foreslåttparagraf-1"><span class="futureLegalArticleHeader">§ 21-5. <span class="legalArticleTitle">Bistand fra barnevernstjenesten, sosialtjenesten og kommunale organer etter lov om introduksjonsordning for nyankomne innvandrere</span></span><article class="legalP" id="kapittel-4-paragraf-6-foreslåttparagraf-1-ledd-1">Barnevernstjenesten, sosialtjenesten og kommunale organer etter lov om introduksjonsordning for nyankomne innvandrere plikter å innhente opplysninger og gi uttalelser til trygdeetaten om forhold som har betydning for behandlingen av saker etter denne loven.</article><article class="legalP" id="kapittel-4-paragraf-6-foreslåttparagraf-1-ledd-2">Departementet gir forskrifter om trygdeetatens samarbeid med barnevernstjenesten, sosialtjenesten og kommunale organer etter lov om introduksjonsordning for nyankomne innvandrere.</article></article> <article class="defaultP" margin-top="true">§ 23-3 annet ledd nr. 1 ny bokstav d skal lyde:<ul class="defaultList"><li data-li-identifier="d)" data-name="d)"><article class="listArticle" id="kapittel-4-paragraf-6-foreslåttparagraf-1-ledd-2-punkt-1"><article class="legalP" id="kapittel-4-paragraf-6-foreslåttparagraf-1-ledd-2-punkt-1-ledd-1">introduksjonsstønad beregnet etter lov om introduksjonsordning for nyankomne innvandrere kapittel 3.</article></article></li></ul></article> <article class="defaultP" margin-top="true">Ny § 25-10a skal lyde:</article><article class="futureLegalArticle" data-name="§25-10a" id="kapittel-4-paragraf-6-foreslåttparagraf-2"><span class="futureLegalArticleHeader">§ 25-10a. <span class="legalArticleTitle">Opplysningsplikt ved saker etter lov om introduksjonsordning for nyankomne innvandrere</span></span><article class="legalP" id="kapittel-4-paragraf-6-foreslåttparagraf-2-ledd-1">Trygdens organer kan uten hinder av taushetsplikt gi opplysninger til kommunen til bruk i saker om introduksjonsstønad etter lov om introduksjonsordning for nyankomne innvandrere.</article></article></article></section></main></body></html>