<!DOCTYPE html><html lang="no"><head><title>Forskrift om endring i forskrifter om førerkort og førerprøve m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-01-1004</dd><dt class="dokid">DokumentID</dt><dd class="dokid">LTI/forskrift/2003-08-01-1004</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 1885</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-02-23-4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§24</li></ul></dd><dt class="dateOfPublication">Kunngjort</dt><dd class="dateOfPublication">2003-08-08</dd><dt class="journalNumber">Journalnummer</dt><dd class="journalNumber">2003-0861</dd><dt class="titleShort">Korttittel</dt><dd class="titleShort">Endr. i førerkortforskriften</dd><dt class="title">Tittel</dt><dd class="title">Forskrift om endring i forskrifter om førerkort og førerprøve m.v.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 1. august 2003 med hjemmel i vegtrafikklov av 18. juni 1965 nr. 4 § 24.</dd><dt class="refid">RefID</dt><dd class="refid">forskrift/2003-08-01-1004</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrifter om førerkort og førerprøve m.v.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-08-01-1004" id="dokument"><h1>Forskrift om endring i forskrifter om førerkort og førerprøve m.v.</h1><section class="section" data-name="kapI" id="kapittel-1" data-lovdata-URL="LTI/forskrift/2003-08-01-1004/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrifter av 23. februar 1979 nr. 4 om førerkort og førerprøve m.v. gjøres følgende endringer:</article> <article class="defaultP" margin-top="true">§ 12 tredje ledd skal lyde:</article><article class="legalP" id="kapittel-1-ledd-2">Førerprøven omfatter en teoretisk og en praktisk del. Teoretisk prøve skal avlegges først. Dersom denne ikke bestås, kan praktisk prøve ikke avlegges. Dersom teoretisk eller praktisk del av førerprøven ikke bestås, kan ny prøve ikke avlegges før det har gått henholdsvis 2 og 4 uker. Teoretisk og praktisk prøve skal så vidt mulig avlegges samme dag. Regionvegkontoret kan imidlertid av hensyn til arbeidsopplegg mv. utsette den praktiske prøven, dog i alminnelighet ikke utover 10 dager etter bestått teoretisk prøve. Det bør så langt mulig tas hensyn til kandidatens eget ønske.</article> <article class="defaultP" margin-top="true">§ 41 første ledd skal lyde:</article><article class="legalP" id="kapittel-1-ledd-3">For hver teoretisk og praktisk førerprøve betales eget gebyr. Ved praktisk prøve betales kun ett gebyr selv om prøven gir førerrett for flere førerkortklasser. For unnlatt oppmøte til bestilt førerprøve, må det betales et eget gebyr i tillegg til vanlig gebyr, med mindre kandidaten har avbestilt prøven senest nest siste virkedag før dato for bestilt prøve. Gebyrets størrelse skal svare til ordinært gebyr for førerprøven. Selv om fristen for avbestilling er utløpt, kan gebyr for unnlatt oppmøte frafalles dersom kandidaten fremlegger legeattest eller dokumentasjon for andre forhold som gjør det rimelig å frafalle gebyret.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-08-01-1004/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004.</article></section></main></body></html>