<!DOCTYPE html><html lang="no"><head><title>Vedtak om godkjenning av vedtekter for klagenemnd for inkassotenester mellom Forbrukarrådet og Norske Inkassobyråers Forening.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-07-287</dd><dt class="dokid">DokumentID</dt><dd class="dokid">LTI/forskrift/2003-03-07-287</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 511</dd><dt class="dateInForce">I kraft fra</dt><dd class="dateInForce">2003-03-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-05-13-26/§22</li></ul></dd><dt class="dateOfPublication">Kunngjort</dt><dd class="dateOfPublication">2003-03-11</dd><dt class="journalNumber">Journalnummer</dt><dd class="journalNumber">2003-0288</dd><dt class="titleShort">Korttittel</dt><dd class="titleShort">Vedtak om vedtekter for inkassoklagenemda</dd><dt class="title">Tittel</dt><dd class="title">Vedtak om godkjenning av vedtekter for klagenemnd for inkassotenester mellom Forbrukarrådet og Norske Inkassobyråers Forening.</dd><dt class="miscInformation">Annet om dokumentet</dt><dd class="miscInformation">Fastsett ved kgl.res. 7. mars 2003 med heimel i lov av 13. mai 1988 nr. 26 om inkassovirksomhet og annen inndriving av forfalte pengekrav (inkassoloven) § 22. Fremja av Justis- og politidepartementet.</dd><dt class="refid">RefID</dt><dd class="refid">forskrift/2003-03-07-287</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtak om godkjenning av vedtekter for klagenemnd for inkassotenester mellom Forbrukarrådet og Norske Inkassobyråers Forening.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-07-287" id="dokument"><h1>Vedtak om godkjenning av vedtekter for klagenemnd for inkassotenester mellom Forbrukarrådet og Norske Inkassobyråers Forening.</h1><section class="section" data-name="kapI" id="kapittel-1" data-lovdata-URL="LTI/forskrift/2003-03-07-287/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Vedtekter for klagenemnd for inkassotenester som avtalt 20. februar 2003 mellom Forbrukarrådet og Norske Inkassobyråers Forening vert godkjent.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-03-07-287/KAPITTEL_2"><h2 data-text-align="center">II</h2><article class="defaultP"><i>Vedlegg. Avtale mellom Norske Inkassobyråers Forening og Forbrukerrådet om klagenemnd for inkassotjenester</i></article><article class="marginIdArticle" id="kapittel-2-punkt-1"><span class="data-marginOriginalId">1.</span><span class="miscHeadline"><i>Saksområdet</i></span></article><article class="marginIdArticle" id="kapittel-2-punkt-2"><span class="data-marginOriginalId">1.1</span><article class="legalP" id="kapittel-2-punkt-2-ledd-1">Nemnda behandler klager på inkassobyråer, jf. inkassolovens § 22. Nemnda tar under behandling klager fra skyldner, dog bare i den grad forpliktelsen er pådratt i egenskap av å være forbruker. Inkassobyråer kan ikke klage til nemnda. Med inkassobyrå menes enhver som driver inkassovirksomhet i medhold av inkassolovens § 4.</article></article><article class="marginIdArticle" id="kapittel-2-punkt-3"><span class="data-marginOriginalId">1.2</span><article class="legalP" id="kapittel-2-punkt-3-ledd-1">Nemnda skal ta stilling til de bevis- og rettsspørsmål som er av betydning for avgjørelsen.</article><article class="legalP" id="kapittel-2-punkt-3-ledd-2">Nemnda kan også gi generelle uttalelser foranlediget av tilbakevendende problemstillinger i konkrete saker.</article></article><article class="marginIdArticle" id="kapittel-2-punkt-4"><span class="data-marginOriginalId">1.3</span><article class="legalP" id="kapittel-2-punkt-4-ledd-1">Behandling i nemnda er kostnadsfritt for klageren.</article></article><article class="marginIdArticle" id="kapittel-2-punkt-5"><span class="data-marginOriginalId">2.</span><span class="miscHeadline"><i>Medlemmer</i></span></article><article class="marginIdArticle" id="kapittel-2-punkt-6"><span class="data-marginOriginalId">2.1</span><article class="legalP" id="kapittel-2-punkt-6-ledd-1">Klagenemnda for inkassotjenester skal ha 5 medlemmer: Formann, 2 medlemmer oppnevnt av Norske Inkassobyråers Forening og 2 medlemmer oppnevnt av Forbrukerrådet.</article><article class="legalP" id="kapittel-2-punkt-6-ledd-2">Medlemmene oppnevnes for 1 år ad gangen. Formann oppnevnes av de to avtaleparter i fellesskap.</article><article class="legalP" id="kapittel-2-punkt-6-ledd-3">Formannen skal ha juridisk embetseksamen.</article><article class="legalP" id="kapittel-2-punkt-6-ledd-4">Partene skal gi hverandre melding om endringer i god tid. I forbindelse med formannsskifte skal det gis varsel minst 3 måneder før utløpet av oppnevningsperioden.</article></article><article class="marginIdArticle" id="kapittel-2-punkt-7"><span class="data-marginOriginalId">2.2</span><article class="legalP" id="kapittel-2-punkt-7-ledd-1">Partene oppnevner et antall varamedlemmer etter eget skjønn.</article></article><article class="marginIdArticle" id="kapittel-2-punkt-8"><span class="data-marginOriginalId">2.3</span><article class="legalP" id="kapittel-2-punkt-8-ledd-1">Habilitetsreglene i forvaltningslovens § 6 til § 10 gis anvendelse for nemndas medlemmer så langt reglene passer.</article></article><article class="marginIdArticle" id="kapittel-2-punkt-9"><span class="data-marginOriginalId">3.</span><span class="miscHeadline"><i>Innsendelse av klage. Frist for innsendelse</i></span></article><article class="marginIdArticle" id="kapittel-2-punkt-10"><span class="data-marginOriginalId">3.1</span><article class="legalP" id="kapittel-2-punkt-10-ledd-1">Klage skal innsendes skriftlig til klagenemndas sekretariat.</article></article><article class="marginIdArticle" id="kapittel-2-punkt-11"><span class="data-marginOriginalId">3.2</span><article class="legalP" id="kapittel-2-punkt-11-ledd-1">Klageren må på forhånd ha tatt opp saken med inkassoselskapet uten at tvisten er løst i minnelighet.</article></article><article class="marginIdArticle" id="kapittel-2-punkt-12"><span class="data-marginOriginalId">4.</span><span class="miscHeadline"><i>Sekretariat for nemnda. Sekretariatets behandling av klager</i></span></article><article class="marginIdArticle" id="kapittel-2-punkt-13"><span class="data-marginOriginalId">4.1</span><article class="legalP" id="kapittel-2-punkt-13-ledd-1">Nemnda skal utarbeide en veiledning for hvordan klager skal settes opp. Denne oversendes klagere ved forespørsel.</article></article><article class="marginIdArticle" id="kapittel-2-punkt-14"><span class="data-marginOriginalId">4.2</span><article class="legalP" id="kapittel-2-punkt-14-ledd-1">Før saken tas opp til behandling i nemnda, skal partene gis adgang til å uttale seg. Sekretariatet skal påse at saken blir så godt opplyst som mulig.</article></article><article class="marginIdArticle" id="kapittel-2-punkt-15"><span class="data-marginOriginalId">4.3</span><article class="legalP" id="kapittel-2-punkt-15-ledd-1">Sekretariatet skal på ethvert trinn av saksforberedelsen innta en nøytral og uhildet stilling.</article><article class="legalP" id="kapittel-2-punkt-15-ledd-2">Sekretariatet skal rådgi partene og legge fram sin vurdering av saken, basert på tidligere avgjørelser fra nemnda.</article></article><article class="marginIdArticle" id="kapittel-2-punkt-16"><span class="data-marginOriginalId">4.4</span><article class="legalP" id="kapittel-2-punkt-16-ledd-1">I saker som legges fram for nemnda, skal sekretariatet utarbeide et sakssammendrag. Sammendraget skal så langt mulig gi et fyldestgjørende bilde av saksforholdet og partenes anførsler. Sekretariatet skal ikke utarbeide utkast til vedtak.</article></article><article class="marginIdArticle" id="kapittel-2-punkt-17"><span class="data-marginOriginalId">4.5</span><article class="legalP" id="kapittel-2-punkt-17-ledd-1">Har nemndas sekretariat funnet at klagen åpenbart må avvises fra behandling eller at klager åpenbart ikke kan gis medhold, og klageren likevel krever saken framlagt for nemnda, kan formannen, dersom han/hun er enig i sekretariatets vurdering og han/hun ikke av andre grunner finner at nemnda bør behandle saken, beslutte med endelig virkning at saken skal avvises fra nemnda. Formannen kan velge å legge spørsmålet fram for nemnda. Partene orienteres om slik avvisning, og gis innsyn i saken. Det skal i årsberetningen utarbeides statistikk som viser hvor mange saker som avvises på dette grunnlag.</article></article><article class="marginIdArticle" id="kapittel-2-punkt-18"><span class="data-marginOriginalId">5.</span><span class="miscHeadline"><i>Nemndas behandling av klager</i></span></article><article class="marginIdArticle" id="kapittel-2-punkt-19"><span class="data-marginOriginalId">5.1</span><article class="legalP" id="kapittel-2-punkt-19-ledd-1">Formannen berammer møte og setter opp sakliste i samarbeid med sekretariatet.</article></article><article class="marginIdArticle" id="kapittel-2-punkt-20"><span class="data-marginOriginalId">5.2</span><article class="legalP" id="kapittel-2-punkt-20-ledd-1">Til hvert møte skal medlemmene få tilsendt sakssammendrag i den enkelte sak minst en uke på forhånd. Sammendraget sendes samtidig til partene i saken. I tillegg mottar medlemmene kopi av alle sakens originaldokumenter.</article><article class="legalP" id="kapittel-2-punkt-20-ledd-2">En representant fra sekretariatet skal være tilstede på nemndas møter.</article></article><article class="marginIdArticle" id="kapittel-2-punkt-21"><span class="data-marginOriginalId">5.3</span><article class="legalP" id="kapittel-2-punkt-21-ledd-1">Nemnda må være fulltallig for at vedtak kan fattes.</article></article><article class="marginIdArticle" id="kapittel-2-punkt-22"><span class="data-marginOriginalId">5.4.</span><article class="legalP" id="kapittel-2-punkt-22-ledd-1">Unntak kan gjøres dersom ett av medlemmene i nemnda får uventet forfall og man ikke rekker å innkalle et varamedlem, og de øvrige møtende finner det ubetenkelig at saken behandles.</article></article><article class="marginIdArticle" id="kapittel-2-punkt-23"><span class="data-marginOriginalId">5.5</span><article class="legalP" id="kapittel-2-punkt-23-ledd-1">I møtet behandles saken på grunnlag av det utsendte sakssammendraget, supplert med originaldokumentene i saken. Dersom innklagede ikke har avgitt tilsvar i saken, avgjøres saken på grunnlag av klagers framstilling.</article></article><article class="marginIdArticle" id="kapittel-2-punkt-24"><span class="data-marginOriginalId">5.6</span><article class="legalP" id="kapittel-2-punkt-24-ledd-1">Representanten for sekretariatet fører protokoll over forhandlingene. I protokollen føres tilstedeværende, saker til behandling, nemndas vedtak og eventuelle dissenser.</article></article><article class="marginIdArticle" id="kapittel-2-punkt-25"><span class="data-marginOriginalId">5.7</span><article class="legalP" id="kapittel-2-punkt-25-ledd-1">Nemndas behandling skjer for lukkede dører.</article></article><article class="marginIdArticle" id="kapittel-2-punkt-26"><span class="data-marginOriginalId">5.8</span><article class="legalP" id="kapittel-2-punkt-26-ledd-1">Nemnda skal utsette behandlingen av en klage dersom saken gjelder spørsmål om å få dekket kostnadene ved inndrivingen og saken blir brakt inn for domstolene sammen med hovedkravet, jf. inkassolovens § 23.</article><article class="legalP" id="kapittel-2-punkt-26-ledd-2">Dersom spørsmålet om å få dekket kostnadene ved inndrivingen blir avgjort av domstolene, skal saken heves. Nemnda kan allikevel behandle eventuelle sider av klagen som ikke er avgjort av domstolene, dersom klageren har saklig interesse i å få nemndas uttalelse om disse spørsmålene.</article></article><article class="marginIdArticle" id="kapittel-2-punkt-27"><span class="data-marginOriginalId">5.9</span><article class="legalP" id="kapittel-2-punkt-27-ledd-1">Nemnda skal avvise en klage dersom:<ul class="defaultList"><li data-li-identifier="-" data-name="-"><article class="listArticle" id="kapittel-2-punkt-27-ledd-1-punkt-1"><article class="legalP" id="kapittel-2-punkt-27-ledd-1-punkt-1-ledd-1">Saken faller utenfor nemndas saklige kompetanse, jf. inkassolovens § 22.</article></article></li><li data-li-identifier="-" data-name="-"><article class="listArticle" id="kapittel-2-punkt-27-ledd-1-punkt-2"><article class="legalP" id="kapittel-2-punkt-27-ledd-1-punkt-2-ledd-1">Saken reiser bevisspørsmål som vanskelig kan klarlegges under saksbehandlingen, eller saken som følge av sitt omfang, kompliserte saksforhold, økonomiske betydning eller karakter for øvrig ikke egner seg for behandling i nemnda.</article></article></li><li data-li-identifier="-" data-name="-"><article class="listArticle" id="kapittel-2-punkt-27-ledd-1-punkt-3"><article class="legalP" id="kapittel-2-punkt-27-ledd-1-punkt-3-ledd-1">Saken naturlig hører inn under et annet organ.</article></article></li><li data-li-identifier="-" data-name="-"><article class="listArticle" id="kapittel-2-punkt-27-ledd-1-punkt-4"><article class="legalP" id="kapittel-2-punkt-27-ledd-1-punkt-4-ledd-1">Saken er eller har vært under behandling i domstolene.</article></article></li></ul></article></article><article class="marginIdArticle" id="kapittel-2-punkt-28"><span class="data-marginOriginalId">5.10</span><article class="legalP" id="kapittel-2-punkt-28-ledd-1">Nemnda kan ikke påta seg voldgiftsoppdrag.</article></article><article class="marginIdArticle" id="kapittel-2-punkt-29"><span class="data-marginOriginalId">6.</span><span class="miscHeadline"><i>Nemndas vedtak</i></span></article><article class="marginIdArticle" id="kapittel-2-punkt-30"><span class="data-marginOriginalId">6.1</span><article class="legalP" id="kapittel-2-punkt-30-ledd-1">Nemndas vedtak og eventuelle dissenser skal begrunnes.</article></article><article class="marginIdArticle" id="kapittel-2-punkt-31"><span class="data-marginOriginalId">6.2</span><article class="legalP" id="kapittel-2-punkt-31-ledd-1">Nemnda kan ved brudd på god inkassoskikk pålegge innklagede å betale nemndas omkostninger i den aktuelle saken.</article></article><article class="marginIdArticle" id="kapittel-2-punkt-32"><span class="data-marginOriginalId">6.3</span><article class="legalP" id="kapittel-2-punkt-32-ledd-1">Nemnda kan i spesielle tilfeller pålegge innklagede å dekke nødvendige saksomkostninger for klager.</article></article><article class="marginIdArticle" id="kapittel-2-punkt-33"><span class="data-marginOriginalId">6.4</span><article class="legalP" id="kapittel-2-punkt-33-ledd-1">Vedtakene er rådgivende. Ved vedtak som gir klager helt eller delvis medhold, skal innklagede gi begrunnet melding til klager og nemnda innen 4 uker dersom vedtaket ikke vil bli fulgt.</article></article><article class="marginIdArticle" id="kapittel-2-punkt-34"><span class="data-marginOriginalId">6.5</span><article class="legalP" id="kapittel-2-punkt-34-ledd-1">Nemndas vedtak sendes partene, Kredittilsynet, Norske Inkassobyråers Forening og Forbrukerrådet.</article></article><article class="marginIdArticle" id="kapittel-2-punkt-35"><span class="data-marginOriginalId">7.</span><span class="miscHeadline"><i>Gjenopptakelse</i></span><article class="legalP" id="kapittel-2-punkt-35-ledd-1">En avsluttet sak kan gjenopptas når det opplyses en ny kjensgjerning eller skaffes fram et nytt bevis. Dette gjelder ikke dersom den parten som krever gjenopptagelse, kan bebreides for ikke å ha lagt fram kjensgjerningen eller beviset ved den opprinnelige behandlingen. Avgjørelsen tas av formannen. Formannen kan i stedet velge å legge spørsmålet fram for nemnda.</article></article><article class="marginIdArticle" id="kapittel-2-punkt-36"><span class="data-marginOriginalId">8.</span><span class="miscHeadline"><i>Taushetsplikt</i></span><article class="legalP" id="kapittel-2-punkt-36-ledd-1">Reglene om taushetsplikt i forvaltningsloven får anvendelse så langt de passer.</article></article><article class="marginIdArticle" id="kapittel-2-punkt-37"><span class="data-marginOriginalId">9.</span><span class="miscHeadline"><i>Adgang til å tiltre avtalen</i></span><article class="legalP" id="kapittel-2-punkt-37-ledd-1">Ethvert inkassobyrå som driver inkassovirksomhet i medhold av inkassolovens § 4, har adgang til å tiltre avtalen på samme vilkår som de øvrige avtaleparter.</article></article><article class="marginIdArticle" id="kapittel-2-punkt-38"><span class="data-marginOriginalId">10.</span><span class="miscHeadline"><i>Årsberetning</i></span><article class="legalP" id="kapittel-2-punkt-38-ledd-1">Nemnda avgir hvert år en årsberetning om sin virksomhet til avtalepartene og Kredittilsynet. Beretningen er offentlig.</article></article><article class="marginIdArticle" id="kapittel-2-punkt-39"><span class="data-marginOriginalId">11.</span><span class="miscHeadline"><i>Offentlighet</i></span><article class="legalP" id="kapittel-2-punkt-39-ledd-1">Saker som er avsluttet i nemnda, er offentlige i sin helhet. Klagerens navn er ikke offentlig. Avtalepartene har rett til fullt innsyn i enhver sak.</article></article><article class="marginIdArticle" id="kapittel-2-punkt-40"><span class="data-marginOriginalId">12.</span><span class="miscHeadline"><i>Register</i></span><article class="legalP" id="kapittel-2-punkt-40-ledd-1">Sekretariatet skal opprette et register over alle innkomne saker.</article><article class="legalP" id="kapittel-2-punkt-40-ledd-2">Av registeret bør framgå:<ul class="defaultList"><li data-li-identifier="-" data-name="-"><article class="listArticle" id="kapittel-2-punkt-40-ledd-2-punkt-1"><article class="legalP" id="kapittel-2-punkt-40-ledd-2-punkt-1-ledd-1">Partene, med adresse</article></article></li><li data-li-identifier="-" data-name="-"><article class="listArticle" id="kapittel-2-punkt-40-ledd-2-punkt-2"><article class="legalP" id="kapittel-2-punkt-40-ledd-2-punkt-2-ledd-1">Klagegrunn og krav/påstand</article></article></li><li data-li-identifier="-" data-name="-"><article class="listArticle" id="kapittel-2-punkt-40-ledd-2-punkt-3"><article class="legalP" id="kapittel-2-punkt-40-ledd-2-punkt-3-ledd-1">Resultatet av saken i nemnda/sekretariatet.</article></article></li></ul></article><article class="legalP" id="kapittel-2-punkt-40-ledd-3">Registeret skal opprettes i samsvar med personopplysningsloven.</article></article><article class="marginIdArticle" id="kapittel-2-punkt-41"><span class="data-marginOriginalId">13.</span><span class="miscHeadline"><i>Finansiering</i></span><article class="legalP" id="kapittel-2-punkt-41-ledd-1">Inkassoselskaper som er tilsluttet Norske Inkassobyråers Forening, og eventuelle andre inkassoselskaper som har tiltrådt avtalen, dekker utgiftene til den daglige drift av sekretariatet. Partene dekker eventuell møtegodtgjørelse og andre utgifter for sine medlemmer i nemnda. Godtgjørelse til formannen deles likt mellom Norske Inkassobyråers Forening og Forbrukerrådet.</article></article><article class="marginIdArticle" id="kapittel-2-punkt-42"><span class="data-marginOriginalId">14.</span><span class="miscHeadline"><i>Avtalens varighet. Endring av avtalen</i></span><article class="legalP" id="kapittel-2-punkt-42-ledd-1">Avtalen gjelder inntil videre. Avtale kan sies opp med 6 måneders varsel. Partene kan når som helst ta opp spørsmål om endring eller supplering av avtalen.</article><article class="legalP" id="kapittel-2-punkt-42-ledd-2">Avtalen skal reforhandles dersom nemndas vedtak gis rettskraft.</article></article><article class="marginIdArticle" id="kapittel-2-punkt-43"><span class="data-marginOriginalId">15.</span><span class="miscHeadline"><i>Offentlig godkjennelse</i></span><article class="legalP" id="kapittel-2-punkt-43-ledd-1">Avtalepartene skal søke å få nemnda offentlig godkjent etter inkassoloven.</article></article><article class="marginIdArticle" id="kapittel-2-punkt-44"><span class="data-marginOriginalId">16.</span><span class="miscHeadline"><i>Informasjon om nemnda</i></span><article class="legalP" id="kapittel-2-punkt-44-ledd-1">Partene forplikter seg til å gjøre denne avtalen kjent for bransje og publikum.</article><article class="legalP" id="kapittel-2-punkt-44-ledd-2">Partene søker å gjøre vedtakene tilgjengelige for offentligheten på Internett.</article></article><article class="marginIdArticle" id="kapittel-2-punkt-45"><span class="data-marginOriginalId">17.</span><span class="miscHeadline"><i>Rapportering til Kredittilsynet</i></span><article class="legalP" id="kapittel-2-punkt-45-ledd-1">Nemndas sekretariat rapporterer løpende om nemndas virksomhet til Kredittilsynet.</article><article class="legalP" id="kapittel-2-punkt-45-ledd-2">Ved oversendelse av saker som har vært til behandling skal både klagers og innklagedes navn framgå. Saker som oversendes Kredittilsynet blir underlagt tilsynets taushetsplikt.</article></article></section></main></body></html>