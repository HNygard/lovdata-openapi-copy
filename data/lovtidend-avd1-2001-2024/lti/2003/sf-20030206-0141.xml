<!DOCTYPE html><html lang="no"><head><title>Forskrift om innhold i og merking av tobakksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-06-141</dd><dt class="dokid">DokumentID</dt><dd class="dokid">LTI/forskrift/2003-02-06-141</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 355</dd><dt class="dateInForce">I kraft fra</dt><dd class="dateInForce">2003-02-06, 2003-09-30, 2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-12-15-1035</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-03-09-14/§3</li><li>lov/1973-03-09-14/§4</li><li>lov/1973-03-09-14/§7</li><li>lov/1973-03-09-14/§10</li><li>lov/1976-06-11-79/§15</li><li>lov/1976-06-11-79/§4</li></ul></dd><dt class="dateOfPublication">Kunngjort</dt><dd class="dateOfPublication">2003-02-14</dd><dt class="journalNumber">Journalnummer</dt><dd class="journalNumber">2003-0152</dd><dt class="titleShort">Korttittel</dt><dd class="titleShort">Forskrift om tobakksvarer</dd><dt class="title">Tittel</dt><dd class="title">Forskrift om innhold i og merking av tobakksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet 6. februar 2003 med hjemmel i lov av 9. mars 1973 nr. 14 om vern mot tobakksskader § 3, § 4, § 7 og § 10 og lov av 11. juni 1976 nr. 79 om kontroll med produkter og forbrukertjenester § 15 jf. § 4. Jf. EØS-avtalen vedlegg II kap. XXV nr. 3 (direktiv 2001/37/EF).</dd><dt class="refid">RefID</dt><dd class="refid">forskrift/2003-02-06-141</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innhold i og merking av tobakksvarer.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Geografisk virkeområde</li><li>§ 3. Definisjoner</li></ul></li><li>Kapittel II. Innhold i tobakksvarer<ul class="tocSubUl"><li>§ 4. Tillatt innhold av tjære, nikotin og karbonmonoksid i sigarettrøyk</li><li>§ 5. Målemetoder for innhold av tjære, nikotin og karbonmonoksid i sigarettrøyk</li><li>§ 6. Rapportering om måling av tjære, nikotin og karbonmonoksid</li><li>§ 7. Opplysningsplikt mv.</li><li>§ 8. Forbud mot bruk av avhengighetsfremmende ingredienser</li></ul></li><li>Kapittel III. Merking av tobakksvarer<ul class="tocSubUl"><li>§ 9. Alminnelige bestemmelser om merkeplikt for tobakksvarer</li><li>§ 10. Helseadvarsel</li><li>§ 11. Helseadvarslene for røykfrie tobakksvarer</li><li>§ 12. Angivelse av myndighet</li><li>§ 13. Begrensninger av egen merking</li><li>§ 14. Innholdsdeklarasjon på sigarettpakker</li><li>§ 15. Utforming av advarselsmerking og innholdsdeklarasjon</li><li>§ 16. Identifisering og sporing av tobakksvarer</li><li>§ 17. Villedende produktbetegnelser</li></ul></li><li>Kapittel IV. Administrative bestemmelser<ul class="tocSubUl"><li>§ 18. Tilsyn</li><li>§ 19. Dispensasjon</li><li>§ 20. Klage</li><li>§ 21. Straff</li><li>§ 22. Ikrafttredelse</li><li>§ 23. Overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-06-141" id="dokument"><h1>Forskrift om innhold i og merking av tobakksvarer.</h1><section class="section" data-name="kapI" id="kapittel-1" data-lovdata-URL="LTI/forskrift/2003-02-06-141/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2003-02-06-141/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å begrense de helseskader som bruk av tobakk medfører.</article></article><article class="legalArticle" data-lovdata-URL="LTI/forskrift/2003-02-06-141/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h3><article class="legalP" id="kapittel-1-paragraf-2-ledd-1">Forskriften gjelder også for Svalbard og Jan Mayen.</article></article><article class="legalArticle" data-lovdata-URL="LTI/forskrift/2003-02-06-141/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>tobakksvarer:</i> varer som kan røykes, innsnuses, suges eller tygges såfremt de helt eller delvis er fremstilt av tobakk, og selv om varen er genetisk modifisert;</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>tjære:</i> nikotinfritt anhydridkondensat av ufiltrert røyk;</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>nikotin:</i> nikotinalkaloider;</article></article></li><li data-li-identifier="4." data-name="4."><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>ingredienser:</i> alle stoffer eller bestandsdeler unntatt tobakksblader eller andre naturlige eller ubearbeidede deler av tobakksplanten som anvendes ved fremstilling eller tilberedning av tobakksvarer, og som finnes i det endelige produkt. Dette gjelder stoff og bestandsdeler både i endret eller uendret form, herunder i papir, filter, blekk og limemiddel.</article></article></li></ul></article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-02-06-141/KAPITTEL_2"><h2>Kapittel II. Innhold i tobakksvarer</h2><article class="legalArticle" data-lovdata-URL="LTI/forskrift/2003-02-06-141/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tillatt innhold av tjære, nikotin og karbonmonoksid i sigarettrøyk</span></h3><article class="legalP" id="kapittel-2-paragraf-1-ledd-1">Røyk fra sigaretter som føres inn i Norge, tilvirkes, omsettes eller på annen måte overdras, skal ikke inneholde mer enn<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">10 mg tjære per sigarett;</article></article></li><li data-li-identifier="2." data-name="2."><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">1 mg nikotin per sigarett;</article></article></li><li data-li-identifier="3." data-name="3."><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">10 mg karbonmonoksid per sigarett.</article></article></li></ul></article><article class="legalP" id="kapittel-2-paragraf-1-ledd-2">Bestemmelsen gjelder ikke den varekvoten som reisende til Norge på lovlig måte kan innføre toll- og avgiftsfritt. Den gjelder heller ikke mindre kvanta tobakksvarer som tas inn i landet til eget bruk som reisegods eller gavesendinger.</article></article><article class="legalArticle" data-lovdata-URL="LTI/forskrift/2003-02-06-141/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Målemetoder for innhold av tjære, nikotin og karbonmonoksid i sigarettrøyk</span></h3><article class="legalP" id="kapittel-2-paragraf-2-ledd-1">Innholdet av tjære, nikotin og karbonmonoksid skal måles etter ISO-standard 4387 når det gjelder tjære, ISO 10315 når det gjelder nikotin og ISO 8454 når det gjelder karbonmonoksid. Nøyaktigheten av målinger av nikotin og tjære kontrolleres ved hjelp av ISO 8243-standarden.</article></article><article class="legalArticle" data-lovdata-URL="LTI/forskrift/2003-02-06-141/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering om måling av tjære, nikotin og karbonmonoksid</span></h3><article class="legalP" id="kapittel-2-paragraf-3-ledd-1">Sosial- og helsedirektoratet kan kreve at målingene av tjære, nikotin og karbonmonoksid i sigarettrøyk utføres eller kontrolleres av laboratorier godkjent og overvåket av Sosial- og helsedirektoratet.</article><article class="legalP" id="kapittel-2-paragraf-3-ledd-2">Sosial- og helsedirektoratet kan videre kreve at produsenter og importører av tobakksvarer utfører undersøkelser for å vurdere innholdet av andre stoffer som avgis av deres produkter fordelt på tobakksvaremerke og type. Hovedmålet med undersøkelsene er å vurdere de helseskadelige effektene av disse stoffene, herunder deres avhengighetsskapende effekt. Sosial- og helsedirektoratet kan videre kreve at disse undersøkelsene kontrolleres av godkjente laboratorier.</article><article class="legalP" id="kapittel-2-paragraf-3-ledd-3">Resultatene fra undersøkelsene skal årlig forelegges Sosial- og helsedirektoratet. Denne årlige rapporteringsplikten kan fastsettes til lengre intervaller dersom varespesifikasjonen ikke er endret.</article><article class="legalP" id="kapittel-2-paragraf-3-ledd-4">Sosial- og helsedirektoratet har ansvaret for å offentliggjøre opplysningene fremskaffet i medhold av denne bestemmelsen, så langt lovbestemt taushetsplikt ikke er til hinder for offentliggjøring, jf. forvaltningsloven § 13 første ledd nr. 2.</article></article><article class="legalArticle" data-lovdata-URL="LTI/forskrift/2003-02-06-141/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt mv.</span></h3><article class="legalP" id="kapittel-2-paragraf-4-ledd-1">Sosial- og helsedirektoratet skal pålegge produsenter og importører av tobakksvarer å innlevere lister med opplysninger om tobakksvarers innhold. Denne listen skal inneholde opplysninger om alle ingredienser, med eksakt mengdeangivelse av ingrediensene som benyttes ved fremstilling av tobakksvarer, oppdelt per merkenavn og type. Sammen med listen skal det følge en erklæring som angir formålet med de aktuelle ingrediensene som er benyttet i de aktuelle tobakksvarene. Erklæringen skal opplyse om ingrediensenes funksjon og kategori. Listen skal også inneholde alle de toksikologiske opplysningene produsenten eller importøren har til rådighet om de aktuelle ingrediensene, både før og etter forbrenning. Hensikten med disse opplysningene er å avklare ingrediensenes helsemessige virkning, med særlig vekt på deres avhengighetsskapende effekt. Alle de ingrediensene som inngår i de aktuelle tobakksvarene skal oppføres på listen i rekkefølge ordnet etter fallende vekt. Innhenting av opplysninger i medhold av denne bestemmelsen skal skje årlig.</article><article class="legalP" id="kapittel-2-paragraf-4-ledd-2">Sosial- og helsedirektoratet skal sørge for at opplysninger innhentet i medhold av denne bestemmelsen offentliggjøres. Sosial- og helsedirektoratet skal utarbeide en årlig rapport og sørge for at denne blir kjent for allmennheten. Sosial- og helsedirektoratet har ansvaret for å offentliggjøre opplysningene fremskaffet i medhold av denne bestemmelsen, så langt lovbestemt taushetsplikt ikke er til hinder for offentliggjøring, jf. forvaltningsloven § 13 første ledd nr. 2.</article></article><article class="legalArticle" data-lovdata-URL="LTI/forskrift/2003-02-06-141/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot bruk av avhengighetsfremmende ingredienser</span></h3><article class="legalP" id="kapittel-2-paragraf-5-ledd-1">Sosial- og helsedirektoratet kan forby bruken av ingredienser som forsterker tobakksvarers avhengighetsskapende effekt.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-02-06-141/KAPITTEL_3"><h2>Kapittel III. Merking av tobakksvarer</h2><article class="legalArticle" data-lovdata-URL="LTI/forskrift/2003-02-06-141/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Alminnelige bestemmelser om merkeplikt for tobakksvarer</span></h3><article class="legalP" id="kapittel-3-paragraf-1-ledd-1">Det er forbudt å føre inn i Norge, omsette eller på annen måte overdra tobakksvarer dersom tobakksvarepakningen ikke er merket i samsvar med denne forskriften. Merkeplikten gjelder ikke den varekvoten som reisende til Norge på lovlig måte kan innføre toll- og avgiftsfritt. Merkeplikten gjelder heller ikke mindre kvanta tobakksvarer som tas inn i landet til eget bruk som reisegods eller gavesendinger.</article></article><article class="legalArticle" data-lovdata-URL="LTI/forskrift/2003-02-06-141/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Helseadvarsel</span></h3><article class="legalP" id="kapittel-3-paragraf-2-ledd-1">Alle tobakksvarepakninger, med unntak av pakninger for røykfri tobakk, skal merkes med følgende advarsler:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">En av følgende generelle advarsler: <ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-1-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1-punkt-1-ledd-1">Røyking dreper.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-1-ledd-1-punkt-2"><article class="legalP" id="kapittel-3-paragraf-2-ledd-1-punkt-1-ledd-1-punkt-2-ledd-1">Røyking er svært skadelig for deg og dine omgivelser.</article></article></li></ul></article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">og en av følgende supplerende helseadvarsler: <ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-1-punkt-2-ledd-1-punkt-1"><article class="legalP" id="kapittel-3-paragraf-2-ledd-1-punkt-2-ledd-1-punkt-1-ledd-1">Røyking nedsetter levealderen.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-1-punkt-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1-punkt-2-ledd-1">Røyking fører til forkalking av årene og forårsakar hjarteinfarkt og slag.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-1-punkt-2-ledd-1-punkt-3"><article class="legalP" id="kapittel-3-paragraf-2-ledd-1-punkt-2-ledd-1-punkt-3-ledd-1">Røyking fører til dødeleg lungekreft.</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-1-punkt-2-ledd-1-punkt-4"><article class="legalP" id="kapittel-3-paragraf-2-ledd-1-punkt-2-ledd-1-punkt-4-ledd-1">Røyking under graviditeten skader barnet.</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-1-punkt-2-ledd-1-punkt-5"><article class="legalP" id="kapittel-3-paragraf-2-ledd-1-punkt-2-ledd-1-punkt-5-ledd-1">Vern barn mot tobakksrøyk, ikke la dem puste inn din røyk.</article></article></li><li data-li-identifier="6." data-name="6."><article class="listArticle" id="kapittel-3-paragraf-2-ledd-1-punkt-2-ledd-1-punkt-6"><article class="legalP" id="kapittel-3-paragraf-2-ledd-1-punkt-2-ledd-1-punkt-6-ledd-1">Din lege eller ditt apotek kan hjelpe deg med røykeslutt.</article></article></li><li data-li-identifier="7." data-name="7."><article class="listArticle" id="kapittel-3-paragraf-2-ledd-1-punkt-2-ledd-1-punkt-7"><article class="legalP" id="kapittel-3-paragraf-2-ledd-1-punkt-2-ledd-1-punkt-7-ledd-1">Røyking er sterkt avhengighetsskapende: Ikke begynn å røyke.</article></article></li><li data-li-identifier="8." data-name="8."><article class="listArticle" id="kapittel-3-paragraf-2-ledd-1-punkt-2-ledd-1-punkt-8"><article class="legalP" id="kapittel-3-paragraf-2-ledd-1-punkt-2-ledd-1-punkt-8-ledd-1">Hvis du slutter å røyke vil du minske risikoen for dødelige hjerte- og lungesykdommer.</article></article></li><li data-li-identifier="9." data-name="9."><article class="listArticle" id="kapittel-3-paragraf-2-ledd-1-punkt-2-ledd-1-punkt-9"><article class="legalP" id="kapittel-3-paragraf-2-ledd-1-punkt-2-ledd-1-punkt-9-ledd-1">Røyking kan føre til ein langsam og smertefull død.</article></article></li><li data-li-identifier="10." data-name="10."><article class="listArticle" id="kapittel-3-paragraf-2-ledd-1-punkt-2-ledd-1-punkt-10"><article class="legalP" id="kapittel-3-paragraf-2-ledd-1-punkt-2-ledd-1-punkt-10-ledd-1">Få hjelp til røykeslutt – ring Røyketelefonen 800 400 85.</article></article></li><li data-li-identifier="11." data-name="11."><article class="listArticle" id="kapittel-3-paragraf-2-ledd-1-punkt-2-ledd-1-punkt-11"><article class="legalP" id="kapittel-3-paragraf-2-ledd-1-punkt-2-ledd-1-punkt-11-ledd-1">Røyking kan redusere blodgjennomstrømminga og føre til impotens.</article></article></li><li data-li-identifier="12." data-name="12."><article class="listArticle" id="kapittel-3-paragraf-2-ledd-1-punkt-2-ledd-1-punkt-12"><article class="legalP" id="kapittel-3-paragraf-2-ledd-1-punkt-2-ledd-1-punkt-12-ledd-1">Røyking fører til tidleg aldring av huda.</article></article></li><li data-li-identifier="13." data-name="13."><article class="listArticle" id="kapittel-3-paragraf-2-ledd-1-punkt-2-ledd-1-punkt-13"><article class="legalP" id="kapittel-3-paragraf-2-ledd-1-punkt-2-ledd-1-punkt-13-ledd-1">Røyking kan redusere sædkvaliteten og minske fruktbarheten.</article></article></li><li data-li-identifier="14." data-name="14."><article class="listArticle" id="kapittel-3-paragraf-2-ledd-1-punkt-2-ledd-1-punkt-14"><article class="legalP" id="kapittel-3-paragraf-2-ledd-1-punkt-2-ledd-1-punkt-14-ledd-1">Røyk inneholder benzen, nitrosaminer, formaldehyd og blåsyre.</article></article></li></ul></article></article></li></ul></article><article class="legalP" id="kapittel-3-paragraf-2-ledd-2">Den generelle advarselen skal dekke minst 30 prosent av pakningens mest iøynefallende side. Den supplerende advarselen skal dekke minst 40 prosent av pakkens andre brede side.</article><article class="legalP" id="kapittel-3-paragraf-2-ledd-3">Ved detaljistsalg skal advarselen også trykkes på eventuell ytre emballasje, dog ikke dersom den ytre emballasjen er gjennomsiktig.</article><article class="legalP" id="kapittel-3-paragraf-2-ledd-4">For pakninger beregnet på andre tobakksprodukter enn sigaretter, der overflaten på pakningens side er større enn 75 cm<sup>2</sup> , skal området for hver av advarslene være minst 22,5 cm<sup>2</sup> .</article><article class="legalP" id="kapittel-3-paragraf-2-ledd-5">Både den generelle advarselen og de særskilte advarslene trykkes vekselvis på tobakksvarepakningene. Advarslene skal alterneres slik at både den generelle og den spesielle advarselen forekommer regelmessig.</article></article><article class="legalArticle" data-lovdata-URL="LTI/forskrift/2003-02-06-141/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Helseadvarslene for røykfrie tobakksvarer</span></h3><article class="legalP" id="kapittel-3-paragraf-3-ledd-1">Røykfri tobakk skal merkes med følgende advarsel:<p class="leddfortsettelse">«Denne tobakksvaren kan være helseskadelig og er avhengighetsskapende.»</p></article><article class="legalP" id="kapittel-3-paragraf-3-ledd-2">Advarselen skal trykkes på pakningens mest iøynefallende side og dekke minst 30 prosent av denne siden.</article><article class="legalP" id="kapittel-3-paragraf-3-ledd-3">Ved detaljistsalg skal advarselen også trykkes på eventuell ytre emballasje, dog ikke dersom den ytre emballasjen er gjennomsiktig.</article><article class="legalP" id="kapittel-3-paragraf-3-ledd-4">Når det gjelder pakninger der den mest iøynefallende siden er større enn 75 cm<sup>2</sup> , skal området for advarselsteksten være minst 22,5 cm<sup>2</sup> .</article></article><article class="legalArticle" data-lovdata-URL="LTI/forskrift/2003-02-06-141/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Angivelse av myndighet</span></h3><article class="legalP" id="kapittel-3-paragraf-4-ledd-1">Sosial- og helsedirektoratet skal angis som avsender av advarslene etter § 10 og § 11. Angivelse av myndighet skal plasseres på begge pakningens brede sider og utenfor det området som er reservert for advarselsmerkingen.</article></article><article class="legalArticle" data-lovdata-URL="LTI/forskrift/2003-02-06-141/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Begrensninger av egen merking</span></h3><article class="legalP" id="kapittel-3-paragraf-5-ledd-1">Den som produserer, importerer eller omsetter tobakksvarer, kan ikke ved symbol eller tekst på pakningene gi egne opplysninger om de helsemessige konsekvenser ved å røyke.</article></article><article class="legalArticle" data-lovdata-URL="LTI/forskrift/2003-02-06-141/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Innholdsdeklarasjon på sigarettpakker</span></h3><article class="legalP" id="kapittel-3-paragraf-6-ledd-1">Sigarettpakker skal være påtrykt en deklarasjon som angir innhold av tjære, nikotin og karbonmonoksid i røyk fra en sigarett. Deklarasjonen skal være trykt på en av sidene av sigarettpakken slik at den dekker minst 10 prosent av denne sideflaten.</article></article><article class="legalArticle" data-lovdata-URL="LTI/forskrift/2003-02-06-141/§15" data-name="§15" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utforming av advarselsmerking og innholdsdeklarasjon</span></h3><article class="legalP" id="kapittel-3-paragraf-7-ledd-1">Advarselsmerkingen etter § 10 og § 11 og innholdsdeklarasjonen etter § 14 skal være:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-7-ledd-1-punkt-1"><article class="legalP" id="kapittel-3-paragraf-7-ledd-1-punkt-1-ledd-1">tydelige og lette å lese. Teksten skal være på norsk.</article></article></li><li data-li-identifier="2." data-name="2."><article class="listArticle" id="kapittel-3-paragraf-7-ledd-1-punkt-2"><article class="legalP" id="kapittel-3-paragraf-7-ledd-1-punkt-2-ledd-1">trykt med sort, fet skrift av typen Helvetica på hvit bakgrunn.</article></article></li><li data-li-identifier="3." data-name="3."><article class="listArticle" id="kapittel-3-paragraf-7-ledd-1-punkt-3"><article class="legalP" id="kapittel-3-paragraf-7-ledd-1-punkt-3-ledd-1">trykkes med skriftstørrelse som sikrer at advarselsteksten dekker mest mulig av det området som er reservert for den.</article></article></li><li data-li-identifier="4." data-name="4."><article class="listArticle" id="kapittel-3-paragraf-7-ledd-1-punkt-4"><article class="legalP" id="kapittel-3-paragraf-7-ledd-1-punkt-4-ledd-1">trykkes med små bokstaver unntatt der store bokstaver kreves av grammatiske grunner.</article></article></li><li data-li-identifier="5." data-name="5."><article class="listArticle" id="kapittel-3-paragraf-7-ledd-1-punkt-5"><article class="legalP" id="kapittel-3-paragraf-7-ledd-1-punkt-5-ledd-1">sentrert på det reserverte området av pakkens overflate.</article></article></li><li data-li-identifier="6." data-name="6."><article class="listArticle" id="kapittel-3-paragraf-7-ledd-1-punkt-6"><article class="legalP" id="kapittel-3-paragraf-7-ledd-1-punkt-6-ledd-1">parallelle med pakkens øverste kant, samt.</article></article></li><li data-li-identifier="7." data-name="7."><article class="listArticle" id="kapittel-3-paragraf-7-ledd-1-punkt-7"><article class="legalP" id="kapittel-3-paragraf-7-ledd-1-punkt-7-ledd-1">omgitt av en svart kant som er minst 3 mm og maksimalt 4 mm bred. Kantlinjen skal være utenfor det området som er reservert for advarselsmerking og innholdsdeklarasjon.</article></article></li></ul><p class="leddfortsettelse">Kravet om plassering og innramming (nr. 6 og 7) gjelder ikke for advarselsmerking i henhold til § 11.</p></article><article class="legalP" id="kapittel-3-paragraf-7-ledd-2">Advarselsmerkingen etter § 10 og § 11 og innholdsdeklarasjon etter § 14 skal ikke:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-7-ledd-2-punkt-1"><article class="legalP" id="kapittel-3-paragraf-7-ledd-2-punkt-1-ledd-1">trykkes på pakkens skattemerke eller lignende</article></article></li><li data-li-identifier="2." data-name="2."><article class="listArticle" id="kapittel-3-paragraf-7-ledd-2-punkt-2"><article class="legalP" id="kapittel-3-paragraf-7-ledd-2-punkt-2-ledd-1">trykkes på gjennomsiktig omslag</article></article></li><li data-li-identifier="3." data-name="3."><article class="listArticle" id="kapittel-3-paragraf-7-ledd-2-punkt-3"><article class="legalP" id="kapittel-3-paragraf-7-ledd-2-punkt-3-ledd-1">trykkes slik at de kan fjernes eller ødelegges</article></article></li><li data-li-identifier="4." data-name="4."><article class="listArticle" id="kapittel-3-paragraf-7-ledd-2-punkt-4"><article class="legalP" id="kapittel-3-paragraf-7-ledd-2-punkt-4-ledd-1">skjules, tildekkes eller forstyrres av andre bilder, tekst eller lignende</article></article></li><li data-li-identifier="5." data-name="5."><article class="listArticle" id="kapittel-3-paragraf-7-ledd-2-punkt-5"><article class="legalP" id="kapittel-3-paragraf-7-ledd-2-punkt-5-ledd-1">bli ødelagt når pakken åpnes.</article></article></li></ul></article><article class="legalP" id="kapittel-3-paragraf-7-ledd-3">Når det gjelder andre tobakksvarer enn sigaretter, kan både advarselstekst og innholdsdeklarasjon festes på pakningen ved selvklebende merker, men kun dersom disse merkene ikke kan fjernes.</article></article><article class="legalArticle" data-lovdata-URL="LTI/forskrift/2003-02-06-141/§16" data-name="§16" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Identifisering og sporing av tobakksvarer</span></h3><article class="legalP" id="kapittel-3-paragraf-8-ledd-1">For å sikre at alle tobakksvarer kan identifiseres og spores, skal hver enkelt pakke merkes med batchnummer eller lignende. Tidspunkt og sted for fremstillingen skal fremgå av merkingen.</article></article><article class="legalArticle" data-lovdata-URL="LTI/forskrift/2003-02-06-141/§17" data-name="§17" id="kapittel-3-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Villedende produktbetegnelser</span></h3><article class="legalP" id="kapittel-3-paragraf-9-ledd-1">For at forbrukere ikke skal villedes med hensyn til helseskader ved tobakksbruk, er det forbudt å føre inn i Norge, tilvirke, selge eller overdra tobakksvarer som ved tekst, navn, varemerke, illustrasjoner eller andre tegn antyder at et spesielt tobakksprodukt er mindre helseskadelig enn andre.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2003-02-06-141/KAPITTEL_4"><h2>Kapittel IV. Administrative bestemmelser</h2><article class="legalArticle" data-lovdata-URL="LTI/forskrift/2003-02-06-141/§18" data-name="§18" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Tilsyn</span></h3><article class="legalP" id="kapittel-4-paragraf-1-ledd-1">Sosial- og helsedirektoratet fører tilsyn med at reglene i denne forskriften overholdes.</article></article><article class="legalArticle" data-lovdata-URL="LTI/forskrift/2003-02-06-141/§19" data-name="§19" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-2-ledd-1">Sosial- og helsedirektoratet kan i særskilte tilfeller gi dispensasjon fra denne forskriften. Slikt vedtak må ikke stride mot forpliktelser som følger av EØS-avtalen.</article></article><article class="legalArticle" data-lovdata-URL="LTI/forskrift/2003-02-06-141/§20" data-name="§20" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h3><article class="legalP" id="kapittel-4-paragraf-3-ledd-1">De vedtak som Sosial- og helsedirektoratet treffer i medhold av denne forskriften kan klages inn for departementet etter forvaltningslovens kapittel VI.</article></article><article class="legalArticle" data-lovdata-URL="LTI/forskrift/2003-02-06-141/§21" data-name="§21" id="kapittel-4-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Straff</span></h3><article class="legalP" id="kapittel-4-paragraf-4-ledd-1">Den som forsettlig eller uaktsomt overtrer forbud eller påbud gitt i eller i medhold av denne forskriften straffes med bøter. Medvirkning straffes på samme måte. Forsøk straffes som fullbyrdet forseelse.</article></article><article class="legalArticle" data-lovdata-URL="LTI/forskrift/2003-02-06-141/§22" data-name="§22" id="kapittel-4-paragraf-5"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-5-ledd-1">Denne forskriften trer i kraft straks. Fra samme tidspunkt oppheves forskrift av 15. desember 1995 nr. 1035 om merking av tobakksvarer og om tjære- og nikotininnhold i sigaretter.</article></article><article class="legalArticle" data-lovdata-URL="LTI/forskrift/2003-02-06-141/§23" data-name="§23" id="kapittel-4-paragraf-6"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Overgangsregler</span></h3><article class="legalP" id="kapittel-4-paragraf-6-ledd-1">Sigarettpakker merket i samsvar med forskrift av 15. desember 1995 nr. 1035 om merking av tobakksvarer og om tjære- og nikotininnhold i sigaretter kan omsettes til detaljist i Norge til og med den 30. september 2003, og til forbruker til og med den 31. desember 2003.</article><article class="legalP" id="kapittel-4-paragraf-6-ledd-2">Andre tobakksvarepakker merket i samsvar med forskrift av 15. desember 1995 nr. 1035 om merking av tobakksvarer og om tjære- og nikotininnhold i sigaretter kan omsettes i Norge til og med den 30. september 2004.</article><article class="legalP" id="kapittel-4-paragraf-6-ledd-3">Bestemmelsene i § 17 om villedende produktbetegnelser gjelder fra og med 30. september 2003. Bestemmelsene i § 4 gjelder fra og med 1. januar 2004. Fram til denne dato gjelder bestemmelsene i forskrift av 15. desember 1995 nr. 1035 om merking av tobakksvarer og om tjære- og nikotininnhold i sigaretter om begrensningen i sigaretters tjæreinnhold.</article></article></section></main></body></html>