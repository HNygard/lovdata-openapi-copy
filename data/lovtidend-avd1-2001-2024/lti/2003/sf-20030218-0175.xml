<!DOCTYPE html><html lang="no"><head><title>Forskrift om hold av svin.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-18-175</dd><dt class="dokid">DokumentID</dt><dd class="dokid">LTI/forskrift/2003-02-18-175</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 377</dd><dt class="dateInForce">I kraft fra</dt><dd class="dateInForce">2003-02-18, se § 34</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-01-15-91</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§30</li><li>forskrift/1976-11-19-3371</li><li>lov/1962-06-08-4/§3</li><li>forskrift/1965-03-19-9941</li></ul></dd><dt class="dateOfPublication">Kunngjort</dt><dd class="dateOfPublication">2003-02-21</dd><dt class="lastupdated">Rettet</dt><dd class="lastupdated">2003-04-01 (§ 34)</dd><dt class="journalNumber">Journalnummer</dt><dd class="journalNumber">2003-0174</dd><dt class="titleShort">Korttittel</dt><dd class="titleShort">Forskrift om hold av svin</dd><dt class="title">Tittel</dt><dd class="title">Forskrift om hold av svin.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 18. februar 2003 med hjemmel i lov av 20. desember 1974 nr. 73 om dyrevern § 30, jf. kgl.res. av 19. november 1976 nr. 3371 og lov av 8. juni 1962 nr. 4 om dyrehelse (husdyrloven) § 3, jf. kgl.res. av 19. mars 1965 nr. 9941. Jf. EØS-avtalen vedlegg I kap. I nr. 5 (direktiv 91/630/EØF endret ved direktiv 2001/88/EF og direktiv 2001/93/EF).</dd><dt class="refid">RefID</dt><dd class="refid">forskrift/2003-02-18-175</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hold av svin.<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 4. Generelt</li><li>§ 5. Kompetanse</li><li>§ 6. Tamhet</li><li>§ 7. Bygning, rom m.m.</li><li>§ 8. Oppstalling – binger, gulv etc.</li><li>§ 9. Avvenning</li><li>§ 10. Inngrep og medisinsk behandling</li><li>§ 11. Fiksering og prøvetaking</li><li>§ 12. Tekniske innretninger</li><li>§ 13. Klima</li><li>§ 14. Lys</li><li>§ 15. Støy</li><li>§ 16. Brannsikring</li></ul></li><li>Kapittel III. Tilsyn og stell<ul class="tocSubUl"><li>§ 17. Tilsyn og stell</li><li>§ 18. Syke og skadde dyr</li><li>§ 19. Forebyggende helsearbeid</li><li>§ 20. Renhold</li><li>§ 21. Rotemateriale</li><li>§ 22. Fôr og vann</li><li>§ 23. Krav til utearealer</li><li>§ 24. Helårs utedrift</li></ul></li><li>Kapittel IV. Spesielle bestemmelser for enkelte grupper av svin<ul class="tocSubUl"><li>§ 25. Spesielle bestemmelser for purker og ungpurker</li><li>§ 26. Spesielle bestemmelser for smågris, slaktegris og avlsdyr</li><li>§ 27. Spesielle bestemmelser for råner</li></ul></li><li>Kapittel V. Administrative bestemmelser<ul class="tocSubUl"><li>§ 28. Godkjenning og melding</li><li>§ 29. Tilsyn og vedtak</li><li>§ 30. Dispensasjon</li><li>§ 31. Straffebestemmelser</li><li>§ 32. Tvangsmulkt</li></ul></li><li>Kapittel VI. Ikrafttredelse og overgangsordninger<ul class="tocSubUl"><li>§ 33. Ikrafttredelse</li><li>§ 34. Overgangsordninger</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-18-175" id="dokument"><h1>Forskrift om hold av svin.</h1><section class="section" data-name="kapI" id="kapittel-1" data-lovdata-URL="LTI/forskrift/2003-02-18-175/KAPITTEL_1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2003-02-18-175/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å legge forholdene til rette for god helse og trivsel hos svin, og sikre at det tas hensyn til dyras naturlige behov.</article></article><article class="legalArticle" data-lovdata-URL="LTI/forskrift/2003-02-18-175/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for hold av svin som skal brukes til avl, slakt eller i annen næringsvirksomhet.</article></article><article class="legalArticle" data-lovdata-URL="LTI/forskrift/2003-02-18-175/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1"><table><tbody><tr><td data-text-align="left" data-vertical-align="top"><i>Svin:</i></td><td data-text-align="left" data-vertical-align="top">dyr av familien Suidae i enhver alder som skal brukes til avl eller slaktegrisproduksjon. Gjelder også villsvin og krysninger med villsvin.</td></tr><tr><td data-text-align="left" data-vertical-align="top"><i>Purke:</i></td><td data-text-align="left" data-vertical-align="top">et hunndyr av svin etter første grising.</td></tr><tr><td data-text-align="left" data-vertical-align="top"><i>Ungpurke:</i></td><td data-text-align="left" data-vertical-align="top">et hunndyr av svin etter kjønnsmodning og fram til første grising.</td></tr><tr><td data-text-align="left" data-vertical-align="top"><i>Smågris:</i></td><td data-text-align="left" data-vertical-align="top">svin fra fødsel til avvenning.</td></tr><tr><td data-text-align="left" data-vertical-align="top"><i>Avvente smågris:</i></td><td data-text-align="left" data-vertical-align="top">svin fra avvenning og inntil 10 ukers alder.</td></tr><tr><td data-text-align="left" data-vertical-align="top"><i>Slaktegris/avlsgris:</i></td><td data-text-align="left" data-vertical-align="top">svin fra 10 ukers alder inntil slakting eller avlsbruk.</td></tr><tr><td data-text-align="left" data-vertical-align="top"><i>Råne:</i></td><td data-text-align="left" data-vertical-align="top">et hanndyr av svin etter kjønnsmodning som ikke primært holdes for slakt.</td></tr><tr><td data-text-align="left" data-vertical-align="top"><i>Fiksering:</i></td><td data-text-align="left" data-vertical-align="top">avgrensning av bevegelsesmulighetene slik at dyra ikke kan snu seg, og/eller slik at de ikke kan utføre kroppspleie eller annen normal atferd.</td></tr><tr><td data-text-align="left" data-vertical-align="top"><i>Klima:</i></td><td data-text-align="left" data-vertical-align="top">lufttemperatur, lufthastighet, luftfuktighet, strålingstemperatur og luftkvalitet.</td></tr><tr><td data-text-align="left" data-vertical-align="top"><i>Utegang:</i></td><td data-text-align="left" data-vertical-align="top">driftsformer der dyrenes aktivitets- og fôringsområde er ute.</td></tr><tr><td data-text-align="left" data-vertical-align="top"><i>Fritt areal:</i></td><td data-text-align="left" data-vertical-align="top">det areal som ikke begrenses av fôringsautomater, bingeskiller eller annet teknisk utstyr. Fôringsliggebåser med bredde lik eller over 0,70 m kan regnes med i fritt areal.</td></tr></tbody></table></article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-02-18-175/KAPITTEL_2"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/2003-02-18-175/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h3><article class="legalP" id="kapittel-2-paragraf-1-ledd-1">Ved hold av svin skal det tas hensyn til dyras atferdsmessige og fysiologiske behov, og dyra skal beskyttes mot fare for unødig stress, smerte og lidelse. Avl skal fremme god funksjon og helse hos dyra.</article></article><article class="legalArticle" data-lovdata-URL="LTI/forskrift/2003-02-18-175/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kompetanse</span></h3><article class="legalP" id="kapittel-2-paragraf-2-ledd-1">Dyreeier og andre med ansvar for svin skal kunne dokumentere nødvendig kunnskap om dyras atferdsmessige og fysiologiske behov, aktuelle driftsformer, og bestemmelsene i denne forskriften. Dyreeier har ansvar for at personell som håndterer dyra har den nødvendige kompetanse til å håndtere dyra på en god måte.</article></article><article class="legalArticle" data-lovdata-URL="LTI/forskrift/2003-02-18-175/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tamhet</span></h3><article class="legalP" id="kapittel-2-paragraf-3-ledd-1">Svin skal vennes til mennesker fra tidlig alder.</article></article><article class="legalArticle" data-lovdata-URL="LTI/forskrift/2003-02-18-175/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bygning, rom m.m.</span></h3><article class="legalP" id="kapittel-2-paragraf-4-ledd-1">Driftsmåter skal legges til rette slik at de gir svin gode muligheter for bevegelse, mosjon og normal atferd. Dyrerom skal være utformet og innredet slik at dyra ikke påføres eller påfører seg selv skade.</article><article class="legalP" id="kapittel-2-paragraf-4-ledd-2">Inngangspartiet til dyrerom skal være utstyrt med smittesluse for å motvirke smitteoverføring og sikre god hygiene. Det skal være egnet plass som sikrer at inn- og utlasting av dyr kan foregå på en dyrevernsmessig og smittemessig sikker måte. I tilknytning til dyrerom skal det være innlagt kaldt og varmt vann. Inngang til/utgang fra dyrerom skal ha egnet sted hvor personell kan skifte klær, vaske seg og reingjøre utstyr. Personell skal ha adgang til fôrlager og servicerom uten å måtte gå gjennom dyrerommet eller gangareal hvor det ferdes dyr.</article><article class="legalP" id="kapittel-2-paragraf-4-ledd-3">Materialer som brukes i dyrerom og innredning som svin kommer i kontakt med, skal ikke være skadelige for dyra, og skal kunne reingjøres og desinfiseres på en praktisk måte.</article><article class="legalP" id="kapittel-2-paragraf-4-ledd-4">Hold av svin over andre dyr i samme rom er ikke tillatt.</article><article class="legalP" id="kapittel-2-paragraf-4-ledd-5">Strømførende ledning skal ikke brukes som bingeskille eller på annen måte for å avgrense dyras oppholdsplass innendørs.</article><article class="legalP" id="kapittel-2-paragraf-4-ledd-6">Det skal ikke brukes tekniske løsninger for utgjødsling og gjødselhåndtering som utelukker bruk av tilstrekkelige mengder strø i dyrerom. Det skal ikke være åpen forbindelse mellom gjødselkjeller og husdyrrom dersom ikke andre tilfredsstillende løsninger for å hindre inntrenging av gjødselgass til husdyrrom kan etableres.</article></article><article class="legalArticle" data-lovdata-URL="LTI/forskrift/2003-02-18-175/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppstalling – binger, gulv etc.</span></h3><article class="legalP" id="kapittel-2-paragraf-5-ledd-1">Svin skal ha adgang til en bekvem, tørr, ren og trekkfri liggeplass med passe temperatur. Dyra skal kunne legge seg, hvile og reise seg normalt.</article><article class="legalP" id="kapittel-2-paragraf-5-ledd-2">Svin skal ha separat ete-/liggeplass og gjødselplass. Utforming av binger skal være slik at strø kan brukes. Golvet skal ha en plan, ikke glatt overflate. Det skal være tett gulv, djupstrø eller talle på liggeplassen, og arealet skal være så stort at alle dyra kan ligge samtidig. Den øvrige del av bingen kan ha drenerende golv. Ved bruk av spaltegulv skal spalteplankbredden være like stor i hele plankenes lengde. Planker med skadde kanter skal straks skiftes ut.</article><article class="legalP" id="kapittel-2-paragraf-5-ledd-3">Svin skal oppstalles slik at de kan se, lukte og høre andre svin. Purker kan holdes utenfor synsvidde for andre svin de siste dagene før forventet grising.</article><article class="legalP" id="kapittel-2-paragraf-5-ledd-4">Når svin holdes i gruppe, skal det tas forholdsregler for å forhindre slagsmål som går ut over normal adferd.</article><article class="legalP" id="kapittel-2-paragraf-5-ledd-5">Svin som er særlig aggressive, eller er blitt angrepet av andre griser, er syke eller skadet, skal oppstalles midlertidig i individuelle binger eller mindre grupper når hensynet til dyrevernet tilsier dette. Individuelle binger skal være så store at grisen lett kan snu seg.</article><article class="legalP" id="kapittel-2-paragraf-5-ledd-6">Det skal i bygninger for svin være særskilte binger til syke dyr og dyr som trenger ekstra tilsyn. Det skal for slaktegris og purker være minst én sykebinge pr. 50 dyr. Det skal sørges for at dyr i sykebinger har tilstrekkelig varme og strø, og er sikret tilgang til vann og fôr.</article><article class="legalP" id="kapittel-2-paragraf-5-ledd-7">Når det anvendes spaltegulv til svin, skal spalteplankens bredde ikke være mindre og spalteåpningen ikke være større enn angitt i tabellen nedenfor. <table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Spalteplankbredde</i>,<br /><i>min. mm</i></th><th data-text-align="left" data-vertical-align="top"><i>Spalteåpning,</i><br /><i>maks. mm</i></th></tr></thead><tbody><tr><td data-text-align="left" data-vertical-align="top">Drektige purker og ungpurker</td><td data-text-align="center" data-vertical-align="top">80</td><td data-text-align="center" data-vertical-align="top">18</td></tr><tr><td data-text-align="left" data-vertical-align="top">Fødebinger</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top">– plastspalter</td><td data-text-align="center" data-vertical-align="top">16</td><td data-text-align="center" data-vertical-align="top">12<sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">– metallspalter</td><td data-text-align="center" data-vertical-align="top">30</td><td data-text-align="center" data-vertical-align="top">12<sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">– betongspalter</td><td data-text-align="center" data-vertical-align="top">50</td><td data-text-align="center" data-vertical-align="top">11<sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">Binger til avvente smågris</td><td data-text-align="center" data-vertical-align="top" /><td data-text-align="center" data-vertical-align="top" /></tr><tr><td data-text-align="left" data-vertical-align="top">– plastspalter</td><td data-text-align="center" data-vertical-align="top">16</td><td data-text-align="center" data-vertical-align="top">12</td></tr><tr><td data-text-align="left" data-vertical-align="top">– betongspalter</td><td data-text-align="center" data-vertical-align="top">50</td><td data-text-align="center" data-vertical-align="top">14</td></tr><tr><td data-text-align="left" data-vertical-align="top">Slaktegris, betongspalter</td><td data-text-align="center" data-vertical-align="top">80</td><td data-text-align="center" data-vertical-align="top">18</td></tr></tbody></table></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Spaltegulv med spalteåpning større enn 10 mm skal tildekkes i tiden rundt grising.</article></footer></article><article class="legalArticle" data-lovdata-URL="LTI/forskrift/2003-02-18-175/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Avvenning</span></h3><article class="legalP" id="kapittel-2-paragraf-6-ledd-1">Smågriser skal tidligst avvennes ved 28 dagers alder. Tidligere avvenning er kun tillatt etter medisinsk indikasjon vurdert av veterinær.</article></article><article class="legalArticle" data-lovdata-URL="LTI/forskrift/2003-02-18-175/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Inngrep og medisinsk behandling</span></h3><article class="legalP" id="kapittel-2-paragraf-7-ledd-1">Inngrep som skjer i annen hensikt enn å gi behandling eller å stille diagnose er forbudt.</article><article class="legalP" id="kapittel-2-paragraf-7-ledd-2">Dette er ikke til hinder for merking etter merkeforskriften, eller merking av behandlet svin. Unntak fra forbudet i første ledd:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-7-ledd-2-punkt-1"><article class="legalP" id="kapittel-2-paragraf-7-ledd-2-punkt-1-ledd-1">Ved behov kan tenner files med egnet redskap forutsatt at dette etterlater en uskadd, jevn tannflate. Klipping av tenner på smågris er forbudt. Lengden av hjørnetennene til råner kan kun reduseres hvis det er nødvendig av sikkerhetshensyn.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-ledd-2-punkt-2"><article class="legalP" id="kapittel-2-paragraf-7-ledd-2-punkt-2-ledd-1">Kastrering av smågriser under 4 uker er tillatt frem til 1. januar 2009. Inngrepet skal utføres av veterinær med bruk av bedøvelse, og utført på smågris eldre enn 7 dager skal det i tillegg til bedøvelse brukes langtidsvirkende smertebehandling gitt som injeksjon i forbindelse med inngrepet.</article></article></li><li data-li-identifier="-" data-name="-"><article class="listArticle" id="kapittel-2-paragraf-7-ledd-2-punkt-3"><article class="legalP" id="kapittel-2-paragraf-7-ledd-2-punkt-3-ledd-1">Amputasjon av hale etter medisinsk indikasjon. Inngrepet kan kun gjøres av veterinær med bruk av bedøvelse og med langtidsvirkende smertebehandling.</article></article></li></ul></article></article><article class="legalArticle" data-lovdata-URL="LTI/forskrift/2003-02-18-175/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fiksering og prøvetaking</span></h3><article class="legalP" id="kapittel-2-paragraf-8-ledd-1">Det er ikke tillatt å fiksere svin. Det er likevel tillatt med fiksering i følgende tilfeller:<ul class="defaultList"><li data-li-identifier="-" data-name="-"><article class="listArticle" id="kapittel-2-paragraf-8-ledd-1-punkt-1"><article class="legalP" id="kapittel-2-paragraf-8-ledd-1-punkt-1-ledd-1">i forbindelse med fôring</article></article></li><li data-li-identifier="-" data-name="-"><article class="listArticle" id="kapittel-2-paragraf-8-ledd-1-punkt-2"><article class="legalP" id="kapittel-2-paragraf-8-ledd-1-punkt-2-ledd-1">i forbindelse med veterinærbehandling/inseminering</article></article></li><li data-li-identifier="-" data-name="-"><article class="listArticle" id="kapittel-2-paragraf-8-ledd-1-punkt-3"><article class="legalP" id="kapittel-2-paragraf-8-ledd-1-punkt-3-ledd-1">spesielt urolige enkeltdyr under brunst</article></article></li><li data-li-identifier="-" data-name="-"><article class="listArticle" id="kapittel-2-paragraf-8-ledd-1-punkt-4"><article class="legalP" id="kapittel-2-paragraf-8-ledd-1-punkt-4-ledd-1">spesielt urolige purker fra grisingstidspunktet og opp til 7 dager etter grising.</article></article></li></ul></article><article class="legalP" id="kapittel-2-paragraf-8-ledd-2">Oppbinding er ikke tillatt som fikseringsmetode. Ved nybygg og ombygging av fødeavdelinger skal det legges til rette for at fiksering ikke er nødvendig.</article><article class="legalP" id="kapittel-2-paragraf-8-ledd-3">Det skal finnes innretninger som gjør det mulig å fiksere dyr ved veterinærbehandling, prøvetaking og lignende. Dette gjelder også ved utedrift. Det skal ytes bistand ved nødvendig prøvetaking utført av tilsynsmyndigheten.</article></article><article class="legalArticle" data-lovdata-URL="LTI/forskrift/2003-02-18-175/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tekniske innretninger</span></h3><article class="legalP" id="kapittel-2-paragraf-9-ledd-1">Tekniske innretninger som brukes i husdyrrommet skal ettersees minst én gang daglig. Ved feil på tekniske innretninger, skal funksjoner som vedrører dyras velferd og hygieniske forhold, innen rimelig tid kunne ivaretas ved alternative løsninger. Ved strømbrudd skal det finnes alternative løsninger som sikrer tilstrekkelig luftskifte.</article><article class="legalP" id="kapittel-2-paragraf-9-ledd-2">Mekaniske ventilasjonsanlegg skal være tilkoblet alarm som varsler om ventilasjonssvikt. Varslingen skal fungere også ved svikt i strømforsyningen. Alarmsystemet skal prøves jevnlig.</article></article><article class="legalArticle" data-lovdata-URL="LTI/forskrift/2003-02-18-175/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klima</span></h3><article class="legalP" id="kapittel-2-paragraf-10-ledd-1">Inneklimaet skal være tilpasset dyras behov. Alle dyrerom skal ha ventilasjonssystemer som sikrer tilstrekkelig luftskifte. Temperaturen i husdyrrom skal reguleres etter hva som er gunstig i forhold til rase og alder på dyra. Ved opphold utendørs skal dyra kunne søke beskyttelse mot sol og ugunstige værforhold.</article><article class="legalP" id="kapittel-2-paragraf-10-ledd-2">Gasser i uheldige konsentrasjoner skal ikke komme inn eller oppstå i rom hvor det er dyr. Støv og annen luftforurensning skal holdes på et akseptabelt nivå.</article></article><article class="legalArticle" data-lovdata-URL="LTI/forskrift/2003-02-18-175/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Lys</span></h3><article class="legalP" id="kapittel-2-paragraf-11-ledd-1">Dyrerom skal ha nok vinduer til å sikre tilgang på dagslys. Det skal også være mulighet for kunstig belysning slik at dyra får tilstrekkelig lys. Lysintensiteten skal være minst 75 lux i minst 8 timer pr. dag. Lyskildene skal plasseres slik at de ikke er til ubehag for dyra. Svin skal ikke utsettes for permanent kunstig lys. Dette er ikke til hinder for bruk av varmelampe til smågris.</article></article><article class="legalArticle" data-lovdata-URL="LTI/forskrift/2003-02-18-175/§15" data-name="§15" id="kapittel-2-paragraf-12"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Støy</span></h3><article class="legalP" id="kapittel-2-paragraf-12-ledd-1">Svin skal ikke utsettes for unødig støy. Støynivået skal være så lavt at det ikke på noe sted i dyrerommet er til ulempe for dyra. Varig støy på mer enn 65 dB skal unngås.</article></article><article class="legalArticle" data-lovdata-URL="LTI/forskrift/2003-02-18-175/§16" data-name="§16" id="kapittel-2-paragraf-13"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Brannsikring</span></h3><article class="legalP" id="kapittel-2-paragraf-13-ledd-1">Det skal være brannslanger eller et tilstrekkelig antall håndslukkeapparater i alle bygninger med husdyr.</article><article class="legalP" id="kapittel-2-paragraf-13-ledd-2">Dyra skal lett kunne slippes ut i tilfelle brann eller andre nødssituasjoner. Plassering og utforming av ganger, dører mv. skal muliggjøre en rask evakuering av dyra.</article><article class="legalP" id="kapittel-2-paragraf-13-ledd-3">Ventilasjonsanlegg skal være konstruert slik at det ikke sprer branngasser.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-02-18-175/KAPITTEL_3"><h2>Kapittel III. Tilsyn og stell</h2><article class="legalArticle" data-lovdata-URL="LTI/forskrift/2003-02-18-175/§17" data-name="§17" id="kapittel-3-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilsyn og stell</span></h3><article class="legalP" id="kapittel-3-paragraf-1-ledd-1">Svin skal ha daglig tilsyn. Svin som er nyfødte, sjuke, skadet eller opptrer unormalt, skal ha tilsyn flere ganger daglig. Kravet om hyppigere tilsyn gjelder også for høyt drektige dyr, og særskilt i tiden omkring fødsel. Svin skal gis godt og regelmessig stell, herunder holdes rene.</article></article><article class="legalArticle" data-lovdata-URL="LTI/forskrift/2003-02-18-175/§18" data-name="§18" id="kapittel-3-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Syke og skadde dyr</span></h3><article class="legalP" id="kapittel-3-paragraf-2-ledd-1">Syke og skadde svin skal straks behandles på forsvarlig måte. Ved behov skal veterinær konsulteres. Når det er nødvendig, skal syke eller skadde dyr isoleres i sykebinge med tørr og myk liggeplass, eller avlives. Dersom det fører til unødig lidelse for dyret å leve videre, skal det avlives.</article></article><article class="legalArticle" data-lovdata-URL="LTI/forskrift/2003-02-18-175/§19" data-name="§19" id="kapittel-3-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Forebyggende helsearbeid</span></h3><article class="legalP" id="kapittel-3-paragraf-3-ledd-1">Forebyggende helsearbeid skal gjennomføres. Dyrenes klauver skal inspiseres regelmessig og beskjæres ved behov. Parasittbelastningen skal overvåkes, og om nødvendig skal dyra behandles mot parasitter.</article></article><article class="legalArticle" data-lovdata-URL="LTI/forskrift/2003-02-18-175/§20" data-name="§20" id="kapittel-3-paragraf-4"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Renhold</span></h3><article class="legalP" id="kapittel-3-paragraf-4-ledd-1">Det skal være godt renhold i husdyrrom. Utgjødsling skal skje hver dag. Kravet om daglig utgjødsling gjelder ikke dyr som går på talle/djupstrø, eller for bingeløsninger med liggebåser. Strø skal brukes i nødvendig utstrekning for å holde dyra tørre og rene, og i slik utstrekning at det alltid er strø på liggeplassen. Talle skal strøs etter behov.</article><article class="legalP" id="kapittel-3-paragraf-4-ledd-2">Før innsetting i fødebinger skal purkene/ungpurkene reingjøres.</article><article class="legalP" id="kapittel-3-paragraf-4-ledd-3">Utgjødsling og lagring av gjødsel skal foregå på en hygienisk og helsemessig forsvarlig måte.</article></article><article class="legalArticle" data-lovdata-URL="LTI/forskrift/2003-02-18-175/§21" data-name="§21" id="kapittel-3-paragraf-5"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Rotemateriale</span></h3><article class="legalP" id="kapittel-3-paragraf-5-ledd-1">Svin skal til enhver tid ha tilgang på tilstrekkelig mengde materiale som de kan undersøke, rote i og sysselsette seg med. Materiale som for eksempel halm, høy, sagspon, torv, tre(spon), jord eller en blanding av disse kan benyttes. Rotematerialet skal ikke bringe dyrenes helse i fare.</article></article><article class="legalArticle" data-lovdata-URL="LTI/forskrift/2003-02-18-175/§22" data-name="§22" id="kapittel-3-paragraf-6"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Fôr og vann</span></h3><article class="legalP" id="kapittel-3-paragraf-6-ledd-1">Fôret skal være slik sammensatt at det dekker dyras behov under alle forhold. Svin skal før kjønnsmodning og under diegivningsperioden fôres minst 2 ganger daglig. Svin skal etter kjønnsmodning fôres minst én gang daglig. I tillegg til annet fôr skal purker, ungpurker og råner ha tilgang på tilstrekkelig mengde halm, høy eller annet fôr med høyt fiberinnhold som kan gi metthetsfølelse og tilfredsstille behovet for tygging. Det er ikke krav om fôr med høyt fiberinnhold ved fri tilgang til annet fôr. Dyra skal kunne ete samtidig dersom de ikke har fri tilgang på fôr, eller det nyttes individuell datastyrt fôring.</article><article class="legalP" id="kapittel-3-paragraf-6-ledd-2">Alle svin skal til enhver tid ha tilgang på tilstrekkelige mengder drikkevann av akseptabel bakteriologisk og kjemisk kvalitet.</article><article class="legalP" id="kapittel-3-paragraf-6-ledd-3">Automatiske innretninger for tildeling av fôr og vann skal kontrolleres daglig. Ved datastyrt, individuell fôring skal antall dyr pr. fôringsautomat være tilpasset dyras behov og produksjonsnivå, og minst ha en slik kapasitet at alle dyra kan ete sin døgnrasjon i løpet av 12 timer.</article></article><article class="legalArticle" data-lovdata-URL="LTI/forskrift/2003-02-18-175/§23" data-name="§23" id="kapittel-3-paragraf-7"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Krav til utearealer</span></h3><article class="legalP" id="kapittel-3-paragraf-7-ledd-1">Svin som holdes ute, skal ha tilgang til liggeplass som gir tilstrekkelig beskyttelse mot vind, nedbør, sol og ugunstige temperaturer. Liggeområde skal ha minimum 3 tette vegger og tak. I varmt vær skal grisen ha tilgang på gjørmebad eller andre muligheter for å kjøle seg ned. Ved grising ute i hytter skal purkene ha tilgang på tilstrekkelig redemateriale.</article><article class="legalP" id="kapittel-3-paragraf-7-ledd-2">På fôringsplasser og andre sterkt belastede overflater i utearealet skal grunnen være opparbeidet, hardgjort og drenert. Utearealer som svin bruker, skal være egnet til formålet, og skal kontrolleres jevnlig med henblikk på forhold som kan påføre dyra skader og lidelser.</article><article class="legalP" id="kapittel-3-paragraf-7-ledd-3">Uteareal som svin har tilgang til, skal ha en størrelse og variasjon i grunnforhold og vegetasjon som gir dyra mulighet for mosjon, til å rote i bakken og å søke skjul for andre artsfeller.</article></article><article class="legalArticle" data-lovdata-URL="LTI/forskrift/2003-02-18-175/§24" data-name="§24" id="kapittel-3-paragraf-8"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Helårs utedrift</span></h3><article class="legalP" id="kapittel-3-paragraf-8-ledd-1">Ved helårs utedrift må bestemmelsene i § 4, § 5, § 6, § 7, § 9, § 10, § § 11, § 12, § 14, § 15, § 16, § 17, § 18, § 19, § 20, § 21, § 22, § 23 og § 28 oppfylles.</article><article class="legalP" id="kapittel-3-paragraf-8-ledd-2">I tillegg skal dyra ved helårs utedrift sikres beskyttelse mot ugunstige værforhold i hus med tre tette vegger og tak. Det skal være mulighet for å tette også den fjerde veggen ved ekstreme værforhold. Dyra skal ved helårs utedrift sikres vanntilførsel. Tildeling av vann og fôr skal finne sted på tørre områder. Syke og skadde dyr skal kunne isoleres på egnet sted, hvor temperaturen er avpasset det enkelte dyrets behov, og mulighet for tørr og myk liggeplass. Det skal sikres at frostskader ikke oppstår.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2003-02-18-175/KAPITTEL_4"><h2>Kapittel IV. Spesielle bestemmelser for enkelte grupper av svin</h2><article class="legalArticle" data-lovdata-URL="LTI/forskrift/2003-02-18-175/§25" data-name="§25" id="kapittel-4-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Spesielle bestemmelser for purker og ungpurker</span></h3><article class="legalP" id="kapittel-4-paragraf-1-ledd-1">Purker og ungpurker skal holdes i grupper i perioden fra minimum 4 uker etter parring til de flyttes inn i fødebinge. I besetninger med mindre enn 10 purker totalt, kan purker og ungpurker holdes i enkeltbinger i denne perioden så lenge bingen er så stor at de lett kan snu seg i bingen.</article><article class="legalP" id="kapittel-4-paragraf-1-ledd-2">I fellesbinger skal sidene i bingen være minimum 2,8 m. Hvis dyrene holdes i grupper på under 6 purker skal sidene i bingen være minimum 2,4 m. Det samlede frie arealet for ungpurker og purker som blir holdt i gruppe skal være minst 1,65 m<sup>2</sup> pr. ungpurke og minst 2,25 m<sup>2</sup> pr. purke. Av det frie arealet i bingen skal minst 0,95 m<sup>2</sup> pr. ungpurke og 1,3 m<sup>2</sup> pr. drektig purke være sammenhengende tett gulv. På betonggulv kan inntil 5% av det faste gulvet ha dreneringshull. Hvis det brukes gulv av plast kan inntil 15% av det faste gulvet ha dreneringshull. Hvis det er færre enn 6 dyr i gruppen skal fritt areal pr. dyr økes med 10%. I fellesbinger for inntil 4 purker skal minstearealet være minst 2,8 m<sup>2</sup> pr. purke. Hvis gruppen er på mer enn 40 dyr, kan fritt areal pr. dyr reduseres med 10%.</article><article class="legalP" id="kapittel-4-paragraf-1-ledd-3">Hvis det benyttes fikseringsbås i fødebingen, skal denne ha en lengde målt fra troas bakkant på minimum 2,00 m, og en bredde målt innvendig på 0,70 – 0,80 m avhengig av størrelsen på purkene.</article><article class="legalP" id="kapittel-4-paragraf-1-ledd-4">I fødebinger der purkene er løstgående skal det være plass nok til at de kan ligge på tett gulv, og snu seg rundt uten problemer. Bingebredden må være minimum 1,80 m. Totalarealet i fødebingen skal være minimum 6,0 m<sup>2</sup> .</article><article class="legalP" id="kapittel-4-paragraf-1-ledd-5">I løsdriftsystemer med datastyrte kraftfôrstasjoner skal totalarealet være minst 2,5 m<sup>2</sup> pr. purke.</article><article class="legalP" id="kapittel-4-paragraf-1-ledd-6">Binger for enkeltpurker skal ha et areal på minimum 3,0 m<sup>2</sup> , og en bredde på minimum 1,50 m.</article><article class="legalP" id="kapittel-4-paragraf-1-ledd-7">Det skal brukes rikelig med strø i fødebingene. I fødebingen skal det være en åpen plass bak purka for å lette assistert eller naturlig fødsel. Fødebinger skal ha egen plass for smågrisene hvor de er beskyttet fra purka. Smågris skal ha tilstrekkelig plass til å die uten vanskeligheter.</article><article class="legalP" id="kapittel-4-paragraf-1-ledd-8">Purker skal den siste uken før forventet grising ha passende materiale til å bygge rede av.</article></article><article class="legalArticle" data-lovdata-URL="LTI/forskrift/2003-02-18-175/§26" data-name="§26" id="kapittel-4-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Spesielle bestemmelser for smågris, slaktegris og avlsdyr</span></h3><article class="legalP" id="kapittel-4-paragraf-2-ledd-1">Fritt areal som er til rådighet i binger til avvente smågris og slaktegris/avlsgris som holdes i grupper skal være minst <table><thead><tr><th data-text-align="center" data-vertical-align="top"><i>Levende vekt</i></th><th data-text-align="center" data-vertical-align="top"><i>m<sup>2</sup></i></th></tr></thead><tbody><tr><td data-text-align="center" data-vertical-align="top">Inntil 10 kg</td><td data-text-align="center" data-vertical-align="top">0,15</td></tr><tr><td data-text-align="center" data-vertical-align="top">10 – 20 kg</td><td data-text-align="center" data-vertical-align="top">0,20</td></tr><tr><td data-text-align="center" data-vertical-align="top">20 – 30 kg</td><td data-text-align="center" data-vertical-align="top">0,35</td></tr><tr><td data-text-align="center" data-vertical-align="top">30 – 50 kg</td><td data-text-align="center" data-vertical-align="top">0,50</td></tr><tr><td data-text-align="center" data-vertical-align="top">50 – 85 kg</td><td data-text-align="center" data-vertical-align="top">0,65</td></tr><tr><td data-text-align="center" data-vertical-align="top">85 – 110 kg</td><td data-text-align="center" data-vertical-align="top">0,80</td></tr><tr><td data-text-align="center" data-vertical-align="top">Over 110 kg</td><td data-text-align="center" data-vertical-align="top">1,00</td></tr></tbody></table></article><article class="legalP" id="kapittel-4-paragraf-2-ledd-2">Det skal være tilstrekkelig liggeareal til at samtlige griser kan ligge samtidig.</article><article class="legalP" id="kapittel-4-paragraf-2-ledd-3">Etter avvenning skal smågrisene plasseres i stabile grupper, og flyttes så lite som mulig. Blanding av dyr fra ulike grupper skal så langt mulig unngås. Hvis gris som ikke kjenner hverandre skal blandes, skal dette normalt skje innen en uke etter avvenning. Når gris blandes, skal de ha tilstrekkelig mulighet til å rømme fra andre griser. Når det er tegn til alvorlig kamp, skal årsaken straks undersøkes, og passende tiltak må settes i verk f.eks. ved å gi dyrene rikelig med halm eller annet rotemateriale.</article></article><article class="legalArticle" data-lovdata-URL="LTI/forskrift/2003-02-18-175/§27" data-name="§27" id="kapittel-4-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Spesielle bestemmelser for råner</span></h3><article class="legalP" id="kapittel-4-paragraf-3-ledd-1">Rånebinger skal være plassert og konstruert slik at rånen kan snu seg og høre, lukte og se andre svin. Til en råne skal fritt areal være minst 6 m<sup>2</sup> . Hvis bingen også skal brukes til naturlig bedekning, skal det frie arealet til råne være minst 10 m<sup>2</sup> .</article></article></section><section class="section" data-name="kapV" id="kapittel-5" data-lovdata-URL="LTI/forskrift/2003-02-18-175/KAPITTEL_5"><h2>Kapittel V. Administrative bestemmelser</h2><article class="legalArticle" data-lovdata-URL="LTI/forskrift/2003-02-18-175/§28" data-name="§28" id="kapittel-5-paragraf-1"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Godkjenning og melding</span></h3><article class="legalP" id="kapittel-5-paragraf-1-ledd-1">Eier/bruker skal melde fra til Statens dyrehelsetilsyn – distriktsveterinæren før igangsetting av nybygging eller ominnredning. Byggeplanene skal forelegges distriktsveterinæren på anmodning.</article><article class="legalP" id="kapittel-5-paragraf-1-ledd-2">Det skal ikke settes dyr inn i et nytt eller ominnredet dyrerom før Statens dyrehelsetilsyn – distriktsveterinæren har gitt godkjenning. Distriktsveterinæren kan tillate at dyr settes inn hvor det er påvist mindre avvik fra forskriften, forutsatt at det gis pålegg om utbedring innen en gitt dato.</article><article class="legalP" id="kapittel-5-paragraf-1-ledd-3">Serieproduserte fødebinger skal være godkjent av Statens landbrukstilsyn. Dato for godkjenningen og hva produktet er godkjent for, skal i tilfelle være angitt på hver enhet.</article></article><article class="legalArticle" data-lovdata-URL="LTI/forskrift/2003-02-18-175/§29" data-name="§29" id="kapittel-5-paragraf-2"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Tilsyn og vedtak</span></h3><article class="legalP" id="kapittel-5-paragraf-2-ledd-1">Statens dyrehelsetilsyn – distriktsveterinæren fører tilsyn og fatter vedtak etter denne forskriften.</article></article><article class="legalArticle" data-lovdata-URL="LTI/forskrift/2003-02-18-175/§30" data-name="§30" id="kapittel-5-paragraf-3"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-3-ledd-1">Statens dyrehelsetilsyn – fylkesveterinæren kan i særlige tilfelle dispensere fra bestemmelsene i forskriften, og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2003-02-18-175/§31" data-name="§31" id="kapittel-5-paragraf-4"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Straffebestemmelser</span></h3><article class="legalP" id="kapittel-5-paragraf-4-ledd-1">Overtredelser eller unnlatelse av å følge bestemmelser som er gitt i denne forskriften, er straffbart i henhold til lov av 20. desember 1974 nr. 73 om dyrevern § 31, og lov av 8. juni 1962 nr. 4 om dyrehelse (husdyrloven) § 19.</article></article><article class="legalArticle" data-lovdata-URL="LTI/forskrift/2003-02-18-175/§32" data-name="§32" id="kapittel-5-paragraf-5"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Tvangsmulkt</span></h3><article class="legalP" id="kapittel-5-paragraf-5-ledd-1">Dyrevernnemnda kan fastsette tvangsmulkt ved manglende etterlevelse av vedtak.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2003-02-18-175/KAPITTEL_6"><h2>Kapittel VI. Ikrafttredelse og overgangsordninger</h2><article class="legalArticle" data-lovdata-URL="LTI/forskrift/2003-02-18-175/§33" data-name="§33" id="kapittel-6-paragraf-1"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-1-ledd-1">Denne forskriften trer i kraft straks. Fra samme tid oppheves bestemmelsene om svin i forskrift av 15. januar 1996 nr. 91 om hold av storfe og svin.</article></article><article class="legalArticle" data-lovdata-URL="LTI/forskrift/2003-02-18-175/§34" data-name="§34" id="kapittel-6-paragraf-2"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Overgangsordninger</span></h3><article class="legalP" id="kapittel-6-paragraf-2-ledd-1">Bestemmelsene i § 25 hva angår lengde på bingesider, krav til fritt areal og til areal med tett gulv gjøres gjeldende for alle nye eller ominnredede dyrerom for svin som tas i bruk etter 1. januar 2003. For dyrerom som var i bruk ved forskriftens ikrafttreden gjøres bestemmelsen gjeldende fra 1. januar 2025. Inntil da er kravet til fritt areal i gruppebinger minimum 1,8 m<sup>2</sup> pr. drektig purke.</article><article class="legalP" id="kapittel-6-paragraf-2-ledd-2">Følgende bestemmelser trer i kraft 1. januar 2006 for alt svinehold:<ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-1"><article class="legalP" id="kapittel-6-paragraf-2-ledd-2-punkt-1-ledd-1">§ 12 hva angår alarm tilknyttet ventilasjonsanlegg.</article></article></li></ul><p class="leddfortsettelse">For dyrerom som var i bruk til svin ved denne forskriftens ikrafttreden, trer i tillegg følgende bestemmelser i kraft 1. januar 2006:</p><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-2"><article class="legalP" id="kapittel-6-paragraf-2-ledd-2-punkt-2-ledd-1">§ 7, annet ledd hva angår smittesluse og egnet plass for inn- og utlasting av dyr, og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-3"><article class="legalP" id="kapittel-6-paragraf-2-ledd-2-punkt-3-ledd-1">§ 8, sjette ledd hva angår kravet om minst én sykebinge pr. 50 slaktegris og purker, og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-4"><article class="legalP" id="kapittel-6-paragraf-2-ledd-2-punkt-4-ledd-1">§ 25, åttende ledd.</article></article></li></ul><p class="leddfortsettelse">For dyrerom som var i bruk til svin ved denne forskriftens ikrafttreden, trer følgende bestemmelser i kraft 1. januar 2013:</p><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-5"><article class="legalP" id="kapittel-6-paragraf-2-ledd-2-punkt-5-ledd-1">§ 8, sjuende ledd om minimum spalteplankbredde og maksimum spalteåpning, og</article></article></li><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-6"><article class="legalP" id="kapittel-6-paragraf-2-ledd-2-punkt-6-ledd-1">§ 27 hva angår areal.</article></article></li></ul><p class="leddfortsettelse">For dyrerom som var i bruk til svin ved denne forskriftens ikrafttreden, trer følgende bestemmelser i kraft 1. januar 2025:</p><ul class="defaultList"><li data-li-identifier="-" data-name="-"><article class="listArticle" id="kapittel-6-paragraf-2-ledd-2-punkt-7"><article class="legalP" id="kapittel-6-paragraf-2-ledd-2-punkt-7-ledd-1">§ 7, sjette ledd hva angår forbindelse mellom gjødselkjeller og husdyrrom.</article></article></li></ul></article><article class="changesToParent">Endret ved rettelse 1. april 2003. Se Norsk Lovtidend 4/2003.</article></article></section></main></body></html>