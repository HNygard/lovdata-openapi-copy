<!DOCTYPE html><html lang="no"><head><title>Forskrift om endring i forskrift om verdipapirfonds handel med derivater.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-13-1049</dd><dt class="dokid">DokumentID</dt><dd class="dokid">LTI/forskrift/2003-08-13-1049</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 1930</dd><dt class="dateInForce">I kraft fra</dt><dd class="dateInForce">2003-08-13</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-07-08-800</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-06-12-52/§4-5</li></ul></dd><dt class="dateOfPublication">Kunngjort</dt><dd class="dateOfPublication">2003-08-15</dd><dt class="journalNumber">Journalnummer</dt><dd class="journalNumber">2003-0892</dd><dt class="titleShort">Korttittel</dt><dd class="titleShort">Endr. forskrift om verdipapirfonds derivathandel</dd><dt class="title">Tittel</dt><dd class="title">Forskrift om endring i forskrift om verdipapirfonds handel med derivater.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 13. august 2003 med hjemmel i lov av 12. juni 1981 nr. 52 om verdipapirfond § 4-5 første ledd nr. 6 og annet ledd. Jf. EØS-avtalen art. 36 og 40 og vedlegg IX nr. 30 (direktiv 85/611/EØF med senere endringer).</dd><dt class="refid">RefID</dt><dd class="refid">forskrift/2003-08-13-1049</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om verdipapirfonds handel med derivater.<ul class="tocSubUl"><li>I<ul class="tocSubUl"><li>§ 4. Plasseringsregler til verdipapirfondloven § 4-8 og § 4-9</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-08-13-1049" id="dokument"><h1>Forskrift om endring i forskrift om verdipapirfonds handel med derivater.</h1><section class="section" data-name="kapI" id="kapittel-1" data-lovdata-URL="LTI/forskrift/2003-08-13-1049/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 8. juli 2002 nr. 800 om verdipapirfonds handel med derivater gjøres følgende endringer:</article> <article class="defaultP" margin-top="true">§ 1 skal lyde:</article><article class="legalP" id="kapittel-1-ledd-2">Kapitalinnskudd i verdipapirfond som nevnt i lov av 12. juni 1981 nr. 52 om verdipapirfond (verdipapirfondloven) kan bare plasseres i derivater i samsvar med bestemmelsene i denne forskrift, med mindre annet følger av lov.</article><article class="legalP" id="kapittel-1-ledd-3">Med derivater menes i denne forskrift finansielle instrumenter som nevnt i lov av 19. juni 1997 nr. 79 om verdipapirhandel § 1-2 annet ledd nr. 4 – 7. Derivatet må ha et finansielt instrument som nevnt i verdipapirfondloven § 4-5, en finansiell indeks, rente, valuta eller vekslingskurs som underliggende.</article><article class="legalP" id="kapittel-1-ledd-4">Kredittilsynet kan gi tillatelse til at fond kan investere i derivater som nevnt i lov av 19. juni 1997 nr. 79 om verdipapirhandel § 1-2 annet ledd nr. 8 dersom fondet ikke skal markedsføres innen EØS etter reglene i direktiv 85/611/EØF. Kredittilsynet kan i slik tillatelse gi regler som utfyller, supplerer eller avviker fra regler gitt i denne forskrift.</article><article class="legalP" id="kapittel-1-ledd-5">Når et omsettelig verdipapir eller pengemarkedsinstrument inneholder et derivatelement, skal derivatelementet følge bestemmelsene i denne forskrift.</article> <article class="defaultP" margin-top="true">§ 2 første ledd skal lyde:</article><article class="legalP" id="kapittel-1-ledd-6">Et verdipapirfonds totale eksponering knyttet til derivater skal ikke overstige verdien av fondets forvaltningskapital. Ved beregning av den totale eksponeringen skal det tas utgangspunkt i nåværende verdi av underliggende, motpartsrisikoen, fremtidige markedssvingninger, og tiden som er tilgjengelig for å stenge posisjonene. Kredittilsynet kan gi nærmere regler om beregning av verdipapirfonds totale eksponering knyttet til derivater.</article> <article class="defaultP" margin-top="true">§ 2 nåværende annet ledd oppheves.</article> <article class="defaultP" margin-top="true">§ 2 nåværende tredje ledd blir annet ledd.</article> <article class="defaultP" margin-top="true">§ 3 skal lyde:</article><article class="legalP" id="kapittel-1-ledd-7">Plasseringer i derivater basert på omsettelige verdipapirer (jf. verdipapirfondloven § 4-5 første ledd nr. 1) er ikke tillatt med mindre verdipapirene oppfyller de vilkår som følger av verdipapirfondloven § 4-6 første ledd nr. 1 – 3. Tilsvarende gjelder for derivater basert på pengemarkedsinstrumenter så lenge disse underliggende ikke oppfyller kravene i verdipapirfondloven § 4-6 annet ledd om pengemarkedsinstrumenter omsatt på andre markeder.</article><article class="legalP" id="kapittel-1-ledd-8">Valutaderivater kan bare benyttes til sikring av valutaeksponering i fondets øvrige plasseringer, jf. verdipapirfondloven § 4-5 første ledd nr. 5.</article><article class="legalP" id="kapittel-1-ledd-9">Unoterte derivater må daglig kunne verdiberegnes på en pålitelig og verifiserbar måte. På forvaltningsselskapets initiativ må unoterte derivater på ethvert tidspunkt kunne selges, innløses eller stenges ved en motgående handel til en rimelig pris.</article><article class="legalP" id="kapittel-1-ledd-10">Unoterte derivater må inngås mot bank, forsikringsselskap eller verdipapirforetak med tillatelse fra en EØS-stat. Motparten må minst ha rating «investment grade» fra et anerkjent ratingbyrå. Første punktum begrenser ikke adgangen til oppgjørssentral med tillatelse etter lov av 19. juni 1997 nr. 79 om verdipapirhandel § 6-1 eller tilsvarende institusjon fra annen EØS-stat til å tre inn som part eller garantere for oppfyllelse av derivatkontrakter.</article><article class="legalP" id="kapittel-1-ledd-11">Kredittilsynet kan ved enkeltvedtak gjøre unntak fra første ledd dersom fondet ikke skal markedsføres innen EØS etter reglene i direktiv 85/611/EØF.</article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Plasseringsregler til verdipapirfondloven § 4-8 og § 4-9</span></span><article class="legalP" id="kapittel-1-foreslåttparagraf-1-ledd-1">I forhold til verdipapirfondloven § 4-8 annet ledd nr. 1 – 3 skal derivater hensyntas slik at underliggende til derivater medregnes på følgende måter:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-1-punkt-1"><article class="legalP" id="kapittel-1-foreslåttparagraf-1-ledd-1-punkt-1-ledd-1">Rett eller plikt til kjøp skal legges til fondets øvrige plasseringer mot samme utsteder</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-1-punkt-2"><article class="legalP" id="kapittel-1-foreslåttparagraf-1-ledd-1-punkt-2-ledd-1">Rett eller plikt til salg kan trekkes fra fondets øvrige plasseringer mot samme utsteder.</article></article></li></ul></article><article class="legalP" id="kapittel-1-foreslåttparagraf-1-ledd-2">Følgende verdier skal benyttes:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-2-punkt-1"><article class="legalP" id="kapittel-1-foreslåttparagraf-1-ledd-2-punkt-1-ledd-1">Terminer og bytteavtaler: Markedsverdien av underliggende</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-2-punkt-2"><article class="legalP" id="kapittel-1-foreslåttparagraf-1-ledd-2-punkt-2-ledd-1">Opsjoner: Markedsverdien av underliggende multiplisert med opsjonens delta.</article></article></li></ul></article><article class="legalP" id="kapittel-1-foreslåttparagraf-1-ledd-3">For derivater med aksjer eller obligasjoner som underliggende og som skal etterligne sammensetningen av en indeks, vil grensene i verdipapirfondloven § 4-8a komme til anvendelse dersom betingelsene i nevnte bestemmelse er oppfylt.</article><article class="legalP" id="kapittel-1-foreslåttparagraf-1-ledd-4">§ 4 første ledd kommer ikke til anvendelse dersom underliggende til derivatet er en aksje- eller obligasjonsindeks som oppfyller betingelsene angitt i verdipapirfondloven § 4-8a første ledd nr. 2 – 4.</article><article class="legalP" id="kapittel-1-foreslåttparagraf-1-ledd-5">Ved plassering i unoterte derivater skal risikoeksponeringen mot samme motpart beregnes etter reglene i § 8-3 i forskrift av 22. juni 2000 nr. 632 om minstekrav til kapitaldekning for markedsrisiko mv. for kredittinstitusjoner og verdipapirforetak (CAD-forskriften) som igjen henviser til § 5, § 6 og § 6a i forskrift av 22. oktober 1990 nr. 875 om minstekrav til kapitaldekning i finansinstitusjoner og verdipapirforetak (kapitaldekningsforskriften). Risikoeksponeringen mot samme motpart må ikke overstige:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-5-punkt-1"><article class="legalP" id="kapittel-1-foreslåttparagraf-1-ledd-5-punkt-1-ledd-1">10% av fondets eiendeler når motparten er en kredittinstitusjon</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-5-punkt-2"><article class="legalP" id="kapittel-1-foreslåttparagraf-1-ledd-5-punkt-2-ledd-1">5% av fondets eiendeler mot andre motparter enn kredittinstitusjoner.</article></article></li></ul><p class="leddfortsettelse">Bestemmelsen begrenser ikke adgangen til oppgjørssentral med tillatelse etter lov av 19. juni 1997 nr. 79 om verdipapirhandel § 6-1 eller tilsvarende institusjon fra annen EØS-stat til å tre inn som part eller garantere for oppfyllelse av derivatkontrakter.</p></article><article class="legalP" id="kapittel-1-foreslåttparagraf-1-ledd-6">I forhold til verdipapirfondloven § 4-9 første og annet ledd skal derivater hensyntas slik at underliggende til derivater medregnes på følgende måter:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-1-ledd-6-punkt-1"><article class="legalP" id="kapittel-1-foreslåttparagraf-1-ledd-6-punkt-1-ledd-1">Rett eller plikt til kjøp skal legges til fondets øvrige plasseringer mot samme utsteder</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-1-ledd-6-punkt-2"><article class="legalP" id="kapittel-1-foreslåttparagraf-1-ledd-6-punkt-2-ledd-1">Rett eller plikt til salg kan ikke trekkes fra fondets øvrige plasseringer mot samme utsteder.</article></article></li></ul></article><article class="legalP" id="kapittel-1-foreslåttparagraf-1-ledd-7">Følgende verdier skal benyttes:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-1-ledd-7-punkt-1"><article class="legalP" id="kapittel-1-foreslåttparagraf-1-ledd-7-punkt-1-ledd-1">Terminer, opsjoner og bytteavtaler: markedsverdien av underliggende.</article></article></li></ul></article><article class="legalP" id="kapittel-1-foreslåttparagraf-1-ledd-8">Kredittilsynet kan ved enkeltvedtak gjøre unntak fra første til femte ledd dersom fondet ikke skal markedsføres innen EØS etter reglene i direktiv 85/611/EØF.</article></article> <article class="defaultP" margin-top="true">§ 5 annet og tredje ledd skal lyde:</article><article class="legalP" id="kapittel-1-ledd-12">Forvaltningsselskap skal ha risikostyringssystemer som til enhver tid sikrer overvåking og måling av risikoen ved derivatposisjonene og deres bidrag til risikoen i hele fondets portefølje.</article><article class="legalP" id="kapittel-1-ledd-13">Forvaltningsselskapet skal ha systemer for markedsriktig og uavhengig fastsettelse av verdien på unoterte derivater.</article> <article class="defaultP" margin-top="true">§ 6 annet ledd skal lyde:</article><article class="legalP" id="kapittel-1-ledd-14">Forvaltningsselskapet plikter å gi informasjon om formålet med og omfanget av fondets bruk av derivater i rapporter til andelseierne og i salgsmaterialet. Informasjonen skal være tilstrekkelig til, og gitt på et slikt tidspunkt, at andelseierne kan vurdere hvordan bruken av derivater kan påvirke fondets forventede avkastning og risiko.</article> <article class="defaultP" margin-top="true">§ 6 nytt fjerde og femte ledd skal lyde:</article><article class="legalP" id="kapittel-1-ledd-15">Det skal i prospektet opplyses om plasseringer i derivater etter forskrift av 28. juli 1994 nr. 750 om prospekt for verdipapirfond.</article><article class="legalP" id="kapittel-1-ledd-16">Kredittilsynet kan gi regler om rapportering av plassering i derivater.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-08-13-1049/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article><article class="legalP" id="kapittel-2-ledd-2">Eksisterende verdipapirfond gis frist til 31. desember 2003 med å oppfylle kravene i denne forskriften. Departementet kan fastsette overgangsregler.</article></section></main></body></html>