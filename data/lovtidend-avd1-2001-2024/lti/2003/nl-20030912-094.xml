<!DOCTYPE html><html lang="no"><head><title>Lov om overtakelse av formuesposisjoner mv. ved endret ansvarsfordeling i matforvaltningen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-09-12-94</dd><dt class="dokid">DokumentID</dt><dd class="dokid">LTI/lov/2003-09-12-94</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 13 s 2076</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="dateOfPublication">Kunngjort</dt><dd class="dateOfPublication">2003-09-12</dd><dt class="journalNumber">Journalnummer</dt><dd class="journalNumber">2003-0628</dd><dt class="titleShort">Korttittel</dt><dd class="titleShort">Lov om overtakelse av matforvaltningen</dd><dt class="title">Tittel</dt><dd class="title">Lov om overtakelse av formuesposisjoner mv. ved endret ansvarsfordeling i matforvaltningen.</dd><dt class="miscInformation">Annet om dokumentet</dt><dd class="miscInformation">Ot.prp.nr.90 (2002–2003), Innst.O.nr.120 (2002–2003) og Besl.O.nr.126 (2002–2003). Odels- og lagtingsvedtak hhv. 12. og 17. juni 2003. Fremmet av Landbruksdepartementet.</dd><dt class="refid">RefID</dt><dd class="refid">lov/2003-09-12-94</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om overtakelse av formuesposisjoner mv. ved endret ansvarsfordeling i matforvaltningen.<ul class="tocSubUl"><li>§ 1. Formål</li><li>§ 2. Formuesposisjoner</li><li>§ 3. Forholdet til fordringshavere og andre rettighetshavere</li><li>§ 4. Innsyn</li><li>§ 5. Gebyr- og avgiftsfritak</li><li>§ 6. Tvisteløsning</li><li>§ 7. Nærmere overgangsbestemmelser</li><li>§ 8. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/lov/2003-09-12-94" id="dokument"><h1>Lov om overtakelse av formuesposisjoner mv. ved endret ansvarsfordeling i matforvaltningen.</h1><article class="legalArticle" data-lovdata-URL="LTI/lov/2003-09-12-94/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med loven er å regulere statens overtakelse av matforvaltning fra kommunene og de tvister som kan oppstå i den forbindelse.</article></article><article class="legalArticle" data-lovdata-URL="LTI/lov/2003-09-12-94/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formuesposisjoner</span></h2><article class="legalP" id="paragraf-2-ledd-1">Fra og med ikrafttredelse av denne loven har staten rett og plikt til å overta alle formuesposisjonene, herunder rettigheter og plikter, som hovedsakelig kan knyttes til kommunens virksomhet innen tilsyn med næringsmidler og kjøttkontroll, med unntak av de formuesposisjoner som fremgår av annet ledd.</article><article class="legalP" id="paragraf-2-ledd-2">Staten har ikke rett og plikt til å overta tomter, bygninger og lokaler fra kommunene. I de tilfeller hvor staten ikke overtar tomter, bygninger og lokaler fra kommunene, skal staten ha rett til å disponere de tomter, bygninger og lokaler som fortrinnsvis kan knyttes til kommunens virksomhet innen tilsyn med næringsmidler og kjøttkontroll.</article><article class="legalP" id="paragraf-2-ledd-3">Lov 6. april 1984 nr. 17 om vederlag ved oreigning av fast eiendom, får ikke anvendelse på overtakelsen.</article></article><article class="legalArticle" data-lovdata-URL="LTI/lov/2003-09-12-94/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til fordringshavere og andre rettighetshavere</span></h2><article class="legalP" id="paragraf-3-ledd-1">Dersom det i forbindelse med overføring til staten av rettigheter og plikter, som nevnt i § 2, overføres gjeld eller andre forpliktelser, er det frigjørende for kommunen.</article><article class="legalP" id="paragraf-3-ledd-2">Fordringshavere og andre rettighetshavere kan ikke motsette seg overføringen eller gjøre gjeldende at overføringen utgjør en bortfallsgrunn for rettsforholdet.</article></article><article class="legalArticle" data-lovdata-URL="LTI/lov/2003-09-12-94/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innsyn</span></h2><article class="legalP" id="paragraf-4-ledd-1">Kommunene skal gi staten nødvendig innsyn i og tilgang til kommunens virksomhet innen matforvaltning.</article></article><article class="legalArticle" data-lovdata-URL="LTI/lov/2003-09-12-94/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr- og avgiftsfritak</span></h2><article class="legalP" id="paragraf-5-ledd-1">Det skal ikke betales dokumentavgift etter § 6 i lov 12. desember 1975 nr. 59 om dokumentavgift, omregistreringsavgift etter § 1 i lov 19. juni 1959 nr. 2 om avgifter vedrørende kjøretøy og båter eller rettsgebyr etter §§ 21 og 24 i lov 17. desember 1982 nr. 86 om rettsgebyr i forbindelse med statens overtakelse av formuesposisjoner som er en direkte følge av denne loven.</article></article><article class="legalArticle" data-lovdata-URL="LTI/lov/2003-09-12-94/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tvisteløsning</span></h2><article class="legalP" id="paragraf-6-ledd-1">Både staten og vedkommende kommune kan kreve at spørsmål som gjelder nærmere klargjøring og konkretisering av hvilke formuesposisjoner staten har rett og plikt til å overta fra den enkelte kommune etter § 2, skal avgjøres av en nemnd. Nemnda vurderer ikke hvilke konkrete gjeldsforpliktelser staten har rett og plikt til å tre inn i.</article><article class="legalP" id="paragraf-6-ledd-2">Både staten og vedkommende kommune kan kreve at spørsmålet om hvilken årsverkramme som skal legges til grunn for overføring av personell fra den enkelte kommune, skal avgjøres av nemnda.</article><article class="legalP" id="paragraf-6-ledd-3">Nemnda skal ha fem medlemmer. Departementet oppnevner to medlemmer og varamedlemmer for disse til nemnda. Kommunenes Sentralforbund oppnevner to medlemmer og varamedlemmer for disse til nemnda. I tillegg utpeker førstelagmannen i Borgarting leder for nemnda og leders varamedlem. Nemndas leder og leders varamedlem skal ha de egenskapene som er foreskrevet for dommere, se domstolsloven § 53, jf. § 54 annet ledd.</article><article class="legalP" id="paragraf-6-ledd-4">Nemndas avgjørelse, som treffes ved kjennelse, skal være begrunnet.</article><article class="legalP" id="paragraf-6-ledd-5">Utgiftene til nemndas virksomhet dekkes i henhold til bestemmelsene i tvistemålsloven kapittel 13.</article><article class="legalP" id="paragraf-6-ledd-6">Departementet kan gi nærmere regler for nemndas virksomhet.</article><article class="legalP" id="paragraf-6-ledd-7">Spørsmål om rettigheter og plikter etter § 2 kan ikke bringes inn for de alminnelige domstoler før muligheten til å få saken avgjort av nemnd er nyttet. Søksmål om statens rettigheter eller plikter etter § 2 har ikke oppsettende virkning.</article></article><article class="legalArticle" data-lovdata-URL="LTI/lov/2003-09-12-94/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere overgangsbestemmelser</span></h2><article class="legalP" id="paragraf-7-ledd-1">Kongen kan gi nærmere overgangsbestemmelser.</article></article><article class="legalArticle" data-lovdata-URL="LTI/lov/2003-09-12-94/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsetting</span></h2><article class="legalP" id="paragraf-8-ledd-1">Loven trer i kraft fra den tid Kongen bestemmer.</article></article></main></body></html>