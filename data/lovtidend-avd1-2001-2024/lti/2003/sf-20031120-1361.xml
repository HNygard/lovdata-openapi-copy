<!DOCTYPE html><html lang="no"><head><title>Forskrift om forvaltning av tilskudd til sysselsetting av norske sjøfolk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-20-1361</dd><dt class="dokid">DokumentID</dt><dd class="dokid">LTI/forskrift/2003-11-20-1361</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2477</dd><dt class="dateInForce">I kraft fra</dt><dd class="dateInForce">2003-11-20 med virkning fra 2003-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-11-25</dd><dt class="journalNumber">Journalnummer</dt><dd class="journalNumber">2003-1133</dd><dt class="titleShort">Korttittel</dt><dd class="titleShort">Forskrift om sysselsetting av norske sjøfolk</dd><dt class="title">Tittel</dt><dd class="title">Forskrift om forvaltning av tilskudd til sysselsetting av norske sjøfolk.</dd><dt class="miscInformation">Annet om dokumentet</dt><dd class="miscInformation">Fastsatt av Nærings- og handelsdepartementet 20. november 2003 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2003-11-20-1361</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning av tilskudd til sysselsetting av norske sjøfolk.<ul class="tocSubUl"><li>Kapittel 1. Materielle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Refusjonsfastsetting</li><li>§ 4. Refusjonsgrunnlag</li><li>§ 5. Refusjonsberettigede sjøfolk</li><li>§ 6. Rederi</li><li>§ 7. Skip</li><li>§ 8. Petroleumsvirksomhet</li></ul></li><li>Kapittel 2. Tilskuddsmyndighetene<ul class="tocSubUl"><li>§ 9. Departementet</li><li>§ 10. Tilskuddsforvalter</li></ul></li><li>Kapittel 3. Kunngjøring og informasjon<ul class="tocSubUl"><li>§ 11. Kunngjøring</li><li>§ 12. Informasjon om ordningene</li></ul></li><li>Kapittel 4. Søknad og dokumentasjon<ul class="tocSubUl"><li>§ 13. Registrering av skip</li><li>§ 14. Søknad</li><li>§ 15. Signatur</li><li>§ 16. Generelt om dokumentasjon</li><li>§ 17. Søknadsfrist og termininndeling</li><li>§ 18. Revisor</li></ul></li><li>Kapittel 5. Utbetaling og klage<ul class="tocSubUl"><li>§ 19. Utbetaling</li><li>§ 20. Tilskuddsmottaker</li><li>§ 21. Utbetalingsbrev</li><li>§ 22. Klage. Forholdet til forvaltningsloven og offentlighetsloven</li></ul></li><li>Kapittel 6. Kontroll og sanksjoner ved brudd på regelverket<ul class="tocSubUl"><li>§ 23. Kontroll</li><li>§ 24. Oppbevaring av dokumentasjon</li><li>§ 25. Sanksjoner ved brudd på forskriften</li></ul></li><li>Kapittel 7. Avsluttende bestemmelser<ul class="tocSubUl"><li>§ 26. Oppfølgingskriterier</li><li>§ 27. Evaluering</li><li>§ 28. Ikrafttredelse. Oppheving av annet regelverk</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-20-1361" id="dokument"><h1>Forskrift om forvaltning av tilskudd til sysselsetting av norske sjøfolk.</h1><section class="section" data-name="kap1" id="kapittel-1" data-lovdata-URL="LTI/forskrift/2003-11-20-1361/KAPITTEL_1"><h2>Kapittel 1. Materielle bestemmelser</h2><article class="legalArticle" data-lovdata-URL="LTI/forskrift/2003-11-20-1361/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med tilskuddsordningene er å legge til rette for maritim virksomhet. Tilskuddet skal sikre norsk maritim kompetanse og rekruttering av norske sjøfolk samt bidra til at norske rederier får konkurransedyktige vilkår i forhold til vilkårene i andre land.</article></article><article class="legalArticle" data-lovdata-URL="LTI/forskrift/2003-11-20-1361/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder tilskudd til rederier. Tilskuddene gis for sjøfolk som er på norske skip og som hører under sjømannsloven, jf. § 5 og § 7.</article><article class="legalP" id="kapittel-1-paragraf-2-ledd-2">Departementet gir utfyllende bestemmelser gjennom årlige veiledninger og søknadsskjemaer med veiledning for tilskuddsordningene.</article></article><article class="legalArticle" data-lovdata-URL="LTI/forskrift/2003-11-20-1361/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Refusjonsfastsetting</span></h3><article class="legalP" id="kapittel-1-paragraf-3-ledd-1">Tilskuddsordningene er overslagsbevilgninger som fastsettes i det årlige budsjettvedtak i Stortinget, og blir gjengitt i årlig tildelingsbrev fra departementet til tilskuddsforvalter. Midler til ordningene bevilges over kapittel 909 og postene 70, 71 og 72. Departementet fastsetter tilskuddets størrelse og hvilke skip og sjøfolk som skal omfattes på grunnlag av Stortingets vedtak.</article><article class="legalP" id="kapittel-1-paragraf-3-ledd-2">Tilskuddsordningen er utformet i to versjoner, avhengig av hvilke skip som blir omfattet:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-2-punkt-1"><article class="legalP" id="kapittel-1-paragraf-3-ledd-2-punkt-1-ledd-1">en refusjonsordning for en prosentvis andel av rederiets lønnsutgift for visse grupper av sjøfolk på de aktuelle skip. Med lønnsutgift menes brutto utbetalt lønn til sjøfolkene.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-2-punkt-2"><article class="legalP" id="kapittel-1-paragraf-3-ledd-2-punkt-2-ledd-1">en nettolønnsordning med refusjon av rederiets innbetaling av skattetrekk, trygdeavgift og arbeidsgiveravgift for visse grupper av sjøfolk på de aktuelle skip. Det legges til grunn at skattetrekket er blitt fastsatt slik at sjøfolk ikke forventes å få noen tilbakebetaling av skatt.</article></article></li></ul></article><article class="legalP" id="kapittel-1-paragraf-3-ledd-3">Fastsatt refusjon skal til enhver tid være innenfor EU-/EØS-regelverk for statsstøtte.</article></article><article class="legalArticle" data-lovdata-URL="LTI/forskrift/2003-11-20-1361/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Refusjonsgrunnlag</span></h3><article class="legalP" id="kapittel-1-paragraf-4-ledd-1">Skipets drift er grunnlaget for refusjon. Skip regnes å være i drift når det utbetales løpende hyre til full sikkerhetsbemanning. På NOR-skip anses dette kravet oppfylt også når noen sjøfolk i besetningen ikke er refusjonsberettiget. Det kreves at skipet er i drift ved terminens begynnelse eller slutt. Det utbetales ikke refusjon for besetning ført på ambulerende lister og lignende ordninger. Tjenesten må konkretiseres og dokumenteres til det enkelte skip.</article><article class="legalP" id="kapittel-1-paragraf-4-ledd-2">Det kan stilles vilkår om at rederiet deltar i tiltak for opplæring av sjøfolk og bidrar til en positiv utvikling for næringen.</article></article><article class="legalArticle" data-lovdata-URL="LTI/forskrift/2003-11-20-1361/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Refusjonsberettigede sjøfolk</span></h3><article class="legalP" id="kapittel-1-paragraf-5-ledd-1">Som refusjonsberettigede sjøfolk regnes sjøfolk som er skattepliktig til Norge og som har rett til sjømannsfradrag og hvor lønnen er innberettet til Pensjonstrygden for sjømenn. Skatteplikten til Norge regnes for dem som anses skattemessig bosatt i Norge etter skattelovens § 2-1.</article><article class="legalP" id="kapittel-1-paragraf-5-ledd-2">Lønns- og arbeidsvilkårene for refusjonsberettigede sjøfolk skal være dekket av tariffavtale med sjømannsorganisasjonene. Hvis rederiet ikke er medlem av noen arbeidsgiverorganisasjon, må det inngå en tiltredelseserklæring med sjømannsorganisasjonene.</article></article><article class="legalArticle" data-lovdata-URL="LTI/forskrift/2003-11-20-1361/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Rederi</span></h3><article class="legalP" id="kapittel-1-paragraf-6-ledd-1">Som rederi forstås den som har redernummer i Pensjonstrygden for sjømenn. Med eier forstås den som har hjemmel til skipet i Skipsregisteret. Med arbeidsgiver forstås den som står oppført som arbeidsgiver i innberetningen til Pensjonstrygden for sjømenn.</article><article class="legalP" id="kapittel-1-paragraf-6-ledd-2">Bare eieren av skipet kan søke om refusjon. Retten til refusjon kan overføres til annen person eller selskap, dersom dette er arbeidsgiver for sjøfolkene.</article><article class="legalP" id="kapittel-1-paragraf-6-ledd-3">Der arbeidsgiver er en annen enn eier av skipet, må det foreligge en skriftlig fullmakt fra eieren som bekrefter at retten til refusjon er overført til annen person eller selskap. Retten til refusjon kan ikke deles opp mellom flere personer eller selskap.</article><article class="legalP" id="kapittel-1-paragraf-6-ledd-4">For skip som er registrert med hjemmel i NIS-lovens § 1 nr. 3 kan eiers representant søke om refusjon.</article></article><article class="legalArticle" data-lovdata-URL="LTI/forskrift/2003-11-20-1361/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Skip</span></h3><article class="legalP" id="kapittel-1-paragraf-7-ledd-1">Som skip under tilskuddsordningene regnes lasteskip, passasjerskip, slepebåter og offshorefartøy i petroleumsvirksomhet når disse oppfyller de øvrige vilkår. Skipet må være på minst 100 bruttotonn og det må benyttes til maritim transport. Ordningene omfatter ikke:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-7-ledd-1-punkt-1"><article class="legalP" id="kapittel-1-paragraf-7-ledd-1-punkt-1-ledd-1">skip som mottar annet offentlig tilskudd eller som kan vurderes under slike ordninger. Dette gjelder også skip som utfører offentlige oppgaver eller som eies eller leies av det offentlige.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-7-ledd-1-punkt-2"><article class="legalP" id="kapittel-1-paragraf-7-ledd-1-punkt-2-ledd-1">skip som er merkepliktig etter lov om registrering og merking av fiskefartøy.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-7-ledd-1-punkt-3"><article class="legalP" id="kapittel-1-paragraf-7-ledd-1-punkt-3-ledd-1">skip som har mer enn halvdelen av sin virksomhet tilknyttet driften av havner.</article></article></li></ul></article></article><article class="legalArticle" data-lovdata-URL="LTI/forskrift/2003-11-20-1361/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Petroleumsvirksomhet</span></h3><article class="legalP" id="kapittel-1-paragraf-8-ledd-1">Ved vurderingen av om skipet er tilknyttet petroleumsvirksomhet blir det lagt vekt på om oppdragsgiver er et oljeselskap og om oppdraget er tilknyttet konkrete installasjoner.</article><article class="legalP" id="kapittel-1-paragraf-8-ledd-2">Hyrer til sjøfolk som arbeider på skip i petroleumsvirksomhet på et annet lands sokkel og som blir skattepliktig til det aktuelle land for opptjent hyre, gir ikke grunnlag for refusjon. Det blir gitt refusjon for lønn som bare er skattepliktig til Norge.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-11-20-1361/KAPITTEL_2"><h2>Kapittel 2. Tilskuddsmyndighetene</h2><article class="legalArticle" data-lovdata-URL="LTI/forskrift/2003-11-20-1361/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Departementet</span></h3><article class="legalP" id="kapittel-2-paragraf-1-ledd-1">Departementet har det overordnede ansvar for tilskuddsordningene og skal blant annet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">fastsette de årlige beløp som tilskuddsforvalter har til fordeling,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">avgjøre klager over tilskuddsforvalters vedtak,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">utarbeide årlige veiledninger for tilskuddsordningene, og gi uttalelser om tolkningen av denne,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">innhente rapporter fra tilskuddsforvalter og sørge for nødvendig oppfølging og kontroll med dets arbeid,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">sørge for nødvendig oppfølging, evaluering og forskning i forhold til tilskuddsordningen,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">fastsette generelle instrukser for tilskuddsforvalter,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-ledd-1-punkt-7"><article class="legalP" id="kapittel-2-paragraf-1-ledd-1-punkt-7-ledd-1">endre forskriften når det er påkrevet, og gi uttalelser om tolkningen av denne.</article></article></li></ul></article></article><article class="legalArticle" data-lovdata-URL="LTI/forskrift/2003-11-20-1361/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilskuddsforvalter</span></h3><article class="legalP" id="kapittel-2-paragraf-2-ledd-1">Sjøfartsdirektoratet er tilskuddsforvalter.</article><article class="legalP" id="kapittel-2-paragraf-2-ledd-2">Sjøfartsdirektoratet er et eget forvaltningsorgan som omfattes av forvaltningsloven av 10. februar 1967 og offentlighetsloven av 19. juni 1970 nr. 69. Sjøfartsdirektoratet er direkte underlagt departementet.</article><article class="legalP" id="kapittel-2-paragraf-2-ledd-3">Tilskuddsforvalter skal blant annet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-3-punkt-1"><article class="legalP" id="kapittel-2-paragraf-2-ledd-3-punkt-1-ledd-1">sørge for kunngjøring og informasjon om tilskuddsordningene,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-3-punkt-2"><article class="legalP" id="kapittel-2-paragraf-2-ledd-3-punkt-2-ledd-1">foreta tildeling av tilskudd etter denne forskrift,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-3-punkt-3"><article class="legalP" id="kapittel-2-paragraf-2-ledd-3-punkt-3-ledd-1">treffe øvrige avgjørelser som er tillagt tilskuddsforvalter etter forskriften,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-3-punkt-4"><article class="legalP" id="kapittel-2-paragraf-2-ledd-3-punkt-4-ledd-1">forberede klagesaker, treffe endringsvedtak eller oversende sakene til klageinstansen (departementet),</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-3-punkt-5"><article class="legalP" id="kapittel-2-paragraf-2-ledd-3-punkt-5-ledd-1">bistå departementet med evaluering av tilskuddsordningene, og</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-ledd-3-punkt-6"><article class="legalP" id="kapittel-2-paragraf-2-ledd-3-punkt-6-ledd-1">gi departementet råd i øvrige spørsmål om tilskuddsordningene.</article></article></li></ul></article><article class="legalP" id="kapittel-2-paragraf-2-ledd-4">Tilskuddsforvalter skal føre et eget register for tilskudd som skal dekkes av disponibel bevilgning for inneværende budsjettermin eller overførte midler fra tidligere budsjettermin. Tilskudd skal registreres i et elektronisk hjelpesystem, som kan knyttes til reskontroen i tilskuddsforvalters økonomisystem.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-11-20-1361/KAPITTEL_3"><h2>Kapittel 3. Kunngjøring og informasjon</h2><article class="legalArticle" data-lovdata-URL="LTI/forskrift/2003-11-20-1361/§11" data-name="§11" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kunngjøring</span></h3><article class="legalP" id="kapittel-3-paragraf-1-ledd-1">Kunngjøring av den årlige tildeling av refusjon og om endringer i tilskuddsordningene skal annonseres i riksdekkende aviser og fagtidsskrifter i rimelig tid før første aktuelle søknadsfrist utløper. Kunngjøringen skal inneholde forhold som er nærmere omtalt i de årlige veiledningene. Departementet kan beslutte en mer begrenset kunngjøring eller direkte orientering dersom endringene bare berører en gruppe av rederier.</article></article><article class="legalArticle" data-lovdata-URL="LTI/forskrift/2003-11-20-1361/§12" data-name="§12" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Informasjon om ordningene</span></h3><article class="legalP" id="kapittel-3-paragraf-2-ledd-1">Tilskuddsforvalter skal ved forespørsel orientere aktuelle søkere om vilkår for refusjon, herunder om:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">formål og hva midlene skal dekke</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">eventuelle vilkår som knytter seg til bruken av midlene, inkludert krav til dokumentasjon før midlene utbetales</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">tilskuddsstørrelse</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">utbetalingstidspunkt, utbetalingsrutiner og behandling av eventuelt for mye utbetalt tilskudd</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">krav til rapportering, refusjonskrav, utskrift fra innberetning til Pensjonstrygden for sjømenn/skattemyndighetene</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">opplysninger om eventuelle kontrolltiltak som kan bli iverksatt for å sikre at bruken av midlene skjer i samsvar med forutsetningene, herunder krav om innsendelse av revisorbekreftet regnskap</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-1-punkt-7"><article class="legalP" id="kapittel-3-paragraf-2-ledd-1-punkt-7-ledd-1">mulige sanksjonsformer dersom tilskuddsmottaker ikke opptrer i samsvar med skriftlige forutsetninger, jf. § 23.</article></article></li></ul></article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-11-20-1361/KAPITTEL_4"><h2>Kapittel 4. Søknad og dokumentasjon</h2><article class="legalArticle" data-lovdata-URL="LTI/forskrift/2003-11-20-1361/§13" data-name="§13" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Registrering av skip</span></h3><article class="legalP" id="kapittel-4-paragraf-1-ledd-1">Rederiet må registrere hvert enkelt skip som refusjonsberettiget. Dette gjøres ved å fylle ut et registreringsskjema. Skip som er registrert tidligere behøver ikke registreres på nytt i påfølgende år. Tilskuddsforvalter kan imidlertid be om at det sendes inn nytt registreringsskjema som ledd i kontroll med ordningen.</article><article class="legalP" id="kapittel-4-paragraf-1-ledd-2">Registreringsskjemaet skal omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-2-punkt-1"><article class="legalP" id="kapittel-4-paragraf-1-ledd-2-punkt-1-ledd-1">inngått tariffavtale eller tiltredelseserklæring med sjømannsorganisasjonene,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-2-punkt-2"><article class="legalP" id="kapittel-4-paragraf-1-ledd-2-punkt-2-ledd-1">revisorbekreftet innberetning til Pensjonstrygden for sjømenn første gang det fremmes krav om refusjon, jf. § 18 femte ledd, eller bekreftelse av regnskapsfører dersom rederiet ikke er pliktig til å ha revisor. Revisorbekreftelsen må fornyes hvert annet år.</article></article></li></ul></article></article><article class="legalArticle" data-lovdata-URL="LTI/forskrift/2003-11-20-1361/§14" data-name="§14" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Søknad</span></h3><article class="legalP" id="kapittel-4-paragraf-2-ledd-1">Søknader om tilskudd etter denne forskrift sendes til tilskuddsforvalter på fastsatte skjemaer. Tilskuddsforvalter utsteder søknadsskjema for den enkelte tilskuddsordning, der det presiseres hvilke vedlegg som må følge med.</article><article class="legalP" id="kapittel-4-paragraf-2-ledd-2">Søknaden skal oppgi rederiets lønnsutgifter eller innbetalinger, jf. § 3.</article><article class="legalP" id="kapittel-4-paragraf-2-ledd-3">Søknaden skal omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-3-punkt-1"><article class="legalP" id="kapittel-4-paragraf-2-ledd-3-punkt-1-ledd-1">rederiets navn og redernummer i Pensjonstrygden for sjømenn,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-3-punkt-2"><article class="legalP" id="kapittel-4-paragraf-2-ledd-3-punkt-2-ledd-1">dokumentasjon på at skipet oppfyller kravene for å komme inn under tilskuddsordningene.</article></article></li></ul></article><article class="legalP" id="kapittel-4-paragraf-2-ledd-4">Ved femte termin hvert år som et rederi søker tilskudd, skal det vedlegges:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-4-punkt-1"><article class="legalP" id="kapittel-4-paragraf-2-ledd-4-punkt-1-ledd-1">rederiets sist vedtatte årsregnskap med revisjonsberetning fra statsautorisert revisor, registrert revisor eller regnskapsfører, jf. § 18,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-4-punkt-2"><article class="legalP" id="kapittel-4-paragraf-2-ledd-4-punkt-2-ledd-1">særskilt skriftlig redegjørelse om vedtektsendringer som er av betydning i forhold til tilskuddsordningene.</article></article></li></ul></article><article class="legalP" id="kapittel-4-paragraf-2-ledd-5">Tilskuddsforvalter utsteder søknadsskjema for den enkelte tilskuddsordning, der det presiseres hvilke vedlegg som må følge med.</article></article><article class="legalArticle" data-lovdata-URL="LTI/forskrift/2003-11-20-1361/§15" data-name="§15" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Signatur</span></h3><article class="legalP" id="kapittel-4-paragraf-3-ledd-1">Søknad skal være datert og signert av:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">skipets eier eller</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">en annen person som styret har gitt fullmakt til å signere på vegne av rederiet. Det må dokumenteres at retten til refusjon er overført til noen annen enn skipets eier.</article></article></li></ul></article><article class="legalP" id="kapittel-4-paragraf-3-ledd-2">Kravet til signatur skal ikke være til hinder for at rederiet bruker elektronisk kommunikasjon dersom det er benyttet en betryggende metode for å autentisere avsender.</article></article><article class="legalArticle" data-lovdata-URL="LTI/forskrift/2003-11-20-1361/§16" data-name="§16" id="kapittel-4-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Generelt om dokumentasjon</span></h3><article class="legalP" id="kapittel-4-paragraf-4-ledd-1">Tilskuddsmottaker har ansvaret for å kunne dokumentere de opplysninger som er oppgitt i søknader om tilskudd. Tilskuddsmottaker skal som hovedregel oppbevare dokumentasjonen gitt i søknad om tilskudd i tre år, men rederiets plikt til å oppbevare dokumentasjonen kan forlenges til fem år. Tilskuddsmyndighetene kan for det enkelte tilskudd stille strengere krav til rederiet og revisjonserklæring, jf. § 21 bokstav c.</article><article class="legalP" id="kapittel-4-paragraf-4-ledd-2">Dokumentasjonsbestemmelsen medfører ingen begrensninger i de bestemmelser om dokumentasjon og oppbevaringsplikt mv. som følger av regnskapsloven.</article></article><article class="legalArticle" data-lovdata-URL="LTI/forskrift/2003-11-20-1361/§17" data-name="§17" id="kapittel-4-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Søknadsfrist og termininndeling</span></h3><article class="legalP" id="kapittel-4-paragraf-5-ledd-1">Krav om refusjon skal fremmes for hver termin på eget søknadsskjema. Midlene utdeles gjennom 6 terminer.</article><article class="legalP" id="kapittel-4-paragraf-5-ledd-2">Skjemaene skal være utfylte, og påkrevde vedlegg skal følge med før søknadene tas under behandling. Hvis tidsfristene ikke overholdes, tapes retten til refusjon for vedkommende termin. Søknaden anses kommet frem til direktoratet når den er avgitt til postoperatør innen fristen og dette kan dokumenteres. Det er også tilstrekkelig at søkeren kan dokumentere å ha varslet tilskuddsforvalter over telefaks eller e-post om at søknaden er sendt som vanlig post.</article><article class="legalP" id="kapittel-4-paragraf-5-ledd-3">Dersom søknader eller vedlegg ikke er fullstendige, kan tilskuddsforvalter likevel sette en rimelig frist for retting. Pålegget gis skriftlig sammen med en orientering om dersom tilfredsstillende retting ikke skjer innen fristen, kan vedkommende søknad helt eller delvis avvises, eller avgjøres på det foreliggende ufullstendige grunnlag. Det skriftlige pålegget kan gis ved bruk av elektronisk kommunikasjon når mottakeren uttrykkelig har godtatt dette og har oppgitt den elektroniske adressen som skal benyttes for slikt formål.</article></article><article class="legalArticle" data-lovdata-URL="LTI/forskrift/2003-11-20-1361/§18" data-name="§18" id="kapittel-4-paragraf-6"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Revisor</span></h3><article class="legalP" id="kapittel-4-paragraf-6-ledd-1">Rederier som mottar tilskudd skal ha statsautorisert eller registrert revisor, eventuelt regnskapsfører dersom rederiet ikke er pliktig til å ha revisor.</article><article class="legalP" id="kapittel-4-paragraf-6-ledd-2">Til revisor eller regnskapsfører kan ikke velges:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-6-ledd-2-punkt-1"><article class="legalP" id="kapittel-4-paragraf-6-ledd-2-punkt-1-ledd-1">noen som har, eller noen som innenfor de tre siste år før grunnlagsåret har hatt, tillitsverv i rederiet,</article></article></li><li data-li-identifier="b)" data-name="b)"><article class="listArticle" id="kapittel-4-paragraf-6-ledd-2-punkt-2"><article class="legalP" id="kapittel-4-paragraf-6-ledd-2-punkt-2-ledd-1">noen som er gift med, bor sammen med i ekteskapslignende forhold, eller som i rett opp- eller nedstigende linje eller i sidelinje så nær som søsken er beslektet eller besvogret med noen som er medlem av styret eller er ansatt i rederiet.</article></article></li><li data-li-identifier="c)" data-name="c)"><article class="listArticle" id="kapittel-4-paragraf-6-ledd-2-punkt-3"><article class="legalP" id="kapittel-4-paragraf-6-ledd-2-punkt-3-ledd-1">noen som ut fra andre særlige grunner kan få svekket tillit til sin uavhengighet.</article></article></li></ul></article><article class="legalP" id="kapittel-4-paragraf-6-ledd-3">Revisor eller regnskapsfører skal utføre alt sitt arbeid for rederiet i samsvar med god revisjonsskikk.</article><article class="legalP" id="kapittel-4-paragraf-6-ledd-4">Revisor eller regnskapsfører skal revidere rederiets årsregnskap og avgi revisjonsberetning. Revisor eller regnskapsfører skal påse at tilskudd som er gitt etter forskriften og utbetalt er spesifisert i årsregnskapet eller i note til dette.</article><article class="legalP" id="kapittel-4-paragraf-6-ledd-5">Revisor eller regnskapsfører skal bekrefte rederiets dokumentasjon av at de som står oppført er i arbeid om bord på rederiets skip, at de for NIS-skip er del av sikkerhetsbemanningen, at de er skattepliktige til Norge og har forventet rett til sjømannsfradrag. Bekreftelsen skal omhandle personene som står oppført i terminens innberetning til Pensjonstrygden for sjømenn.</article><article class="legalP" id="kapittel-4-paragraf-6-ledd-6">Hvis det foreligger feil eller mangler i materialet revisor eller regnskapsfører skal bekrefte, må han vurdere om disse er så vesentlige at han ikke kan gi sin bekreftelse. Hvis han ikke kan gi bekreftelse, må han redegjøre for grunnen til dette.</article><article class="legalP" id="kapittel-4-paragraf-6-ledd-7">Departementet kan fastsette nærmere regler om revisjonsattestasjoner for rederiene.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-11-20-1361/KAPITTEL_5"><h2>Kapittel 5. Utbetaling og klage</h2><article class="legalArticle" data-lovdata-URL="LTI/forskrift/2003-11-20-1361/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utbetaling</span></h3><article class="legalP" id="kapittel-5-paragraf-1-ledd-1">Tilskudd utbetales etterskuddsvis med seks terminer per år. Før tilskudd kan utbetales skal tilskuddsforvalter kontrollere at alle vilkårene for å gi tilskudd etter denne forskrift og veiledningen er oppfylt, herunder krav om dokumentasjon før de kan utbetales.</article></article><article class="legalArticle" data-lovdata-URL="LTI/forskrift/2003-11-20-1361/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Tilskuddsmottaker</span></h3><article class="legalP" id="kapittel-5-paragraf-2-ledd-1">Tilskudd utbetales til rederi nevnt i § 6.</article></article><article class="legalArticle" data-lovdata-URL="LTI/forskrift/2003-11-20-1361/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Utbetalingsbrev</span></h3><article class="legalP" id="kapittel-5-paragraf-3-ledd-1">Når et tilskudd er fastsatt, skal tilskuddsforvalter sende et utbetalingsbrev til tilskuddsmottaker med:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-3-ledd-1-punkt-1"><article class="legalP" id="kapittel-5-paragraf-3-ledd-1-punkt-1-ledd-1">mottakers navn, adresse, organisasjonsnummer og det anvendte bank- eller postgirokontonummer,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-3-ledd-1-punkt-2"><article class="legalP" id="kapittel-5-paragraf-3-ledd-1-punkt-2-ledd-1">utbetalingsgrunnlag og tilskuddsbeløp,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-3-ledd-1-punkt-3"><article class="legalP" id="kapittel-5-paragraf-3-ledd-1-punkt-3-ledd-1">eventuelle vilkår som knytter seg til bruken av midlene,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-3-ledd-1-punkt-4"><article class="legalP" id="kapittel-5-paragraf-3-ledd-1-punkt-4-ledd-1">eventuelle forbehold om justeringer av tilskuddet, f.eks. av hensyn til den totale bevilgningsramme,</article></article></li><li data-li-identifier="e)" data-name="e)"><article class="listArticle" id="kapittel-5-paragraf-3-ledd-1-punkt-5"><article class="legalP" id="kapittel-5-paragraf-3-ledd-1-punkt-5-ledd-1">bestemmelse om behandling av eventuelt for mye utbetalt tilskudd,</article></article></li><li data-li-identifier="f)" data-name="f)"><article class="listArticle" id="kapittel-5-paragraf-3-ledd-1-punkt-6"><article class="legalP" id="kapittel-5-paragraf-3-ledd-1-punkt-6-ledd-1">forbehold om at betingelsene for å yte tilskuddet er oppfylt hos mottaker,</article></article></li><li data-li-identifier="g)" data-name="g)"><article class="listArticle" id="kapittel-5-paragraf-3-ledd-1-punkt-7"><article class="legalP" id="kapittel-5-paragraf-3-ledd-1-punkt-7-ledd-1">krav om eventuell rapportering, regnskap og revisorbekreftelse,</article></article></li><li data-li-identifier="h)" data-name="h)"><article class="listArticle" id="kapittel-5-paragraf-3-ledd-1-punkt-8"><article class="legalP" id="kapittel-5-paragraf-3-ledd-1-punkt-8-ledd-1">krav til oppbevaring av regnskapsdata og dokumentasjon av faktiske opplysninger som ligger til grunn for søknaden eller beregning av tilskuddsbeløp,</article></article></li><li data-li-identifier="i)" data-name="i)"><article class="listArticle" id="kapittel-5-paragraf-3-ledd-1-punkt-9"><article class="legalP" id="kapittel-5-paragraf-3-ledd-1-punkt-9-ledd-1">opplysning om klageadgang, frist og fremgangsmåte ved klage,</article></article></li><li data-li-identifier="j)" data-name="j)"><article class="listArticle" id="kapittel-5-paragraf-3-ledd-1-punkt-10"><article class="legalP" id="kapittel-5-paragraf-3-ledd-1-punkt-10-ledd-1">varsel om at kontrolltiltak kan bli gjennomført. Ved tilskudd bør utbetalingsbrevet også orientere rederiet om muligheten for særskilt kontroll etter § 23, og Riksrevisjonens adgang til å føre kontroll etter bevilgningsreglementet § 17.</article></article></li><li data-li-identifier="k)" data-name="k)"><article class="listArticle" id="kapittel-5-paragraf-3-ledd-1-punkt-11"><article class="legalP" id="kapittel-5-paragraf-3-ledd-1-punkt-11-ledd-1">henvisning til den gjeldende forskrift, herunder bestemmelsene om reaksjonsformer dersom mottaker ikke opptrer i samsvar med forskriften.</article></article></li></ul></article></article><article class="legalArticle" data-lovdata-URL="LTI/forskrift/2003-11-20-1361/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Klage. Forholdet til forvaltningsloven og offentlighetsloven</span></h3><article class="legalP" id="kapittel-5-paragraf-4-ledd-1">Skriftlige klager skal i første omgang behandles av tilskuddsforvalter. Dersom klagen ikke fører fram, skal tilskuddsforvalter sende saken til departementet så snart den er tilrettelagt, jf. forvaltningslovens kap. VI om klage og omgjøring.</article><article class="legalP" id="kapittel-5-paragraf-4-ledd-2">Alle enkeltvedtak som kan påklages skal vedlegges orienterende skriv om klageadgang, frist og fremgangsmåte ved klage. Enkeltvedtak om tilskudd truffet av tilskuddsforvalter kan påklages til departementet, herunder:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-4-ledd-2-punkt-1"><article class="legalP" id="kapittel-5-paragraf-4-ledd-2-punkt-1-ledd-1">vedtak om innvilgelse av søknad</article></article></li><li data-li-identifier="b)" data-name="b)"><article class="listArticle" id="kapittel-5-paragraf-4-ledd-2-punkt-2"><article class="legalP" id="kapittel-5-paragraf-4-ledd-2-punkt-2-ledd-1">vedtak om avslag på søknad</article></article></li><li data-li-identifier="c)" data-name="c)"><article class="listArticle" id="kapittel-5-paragraf-4-ledd-2-punkt-3"><article class="legalP" id="kapittel-5-paragraf-4-ledd-2-punkt-3-ledd-1">vedtak om avvisning av søknad</article></article></li><li data-li-identifier="d)" data-name="d)"><article class="listArticle" id="kapittel-5-paragraf-4-ledd-2-punkt-4"><article class="legalP" id="kapittel-5-paragraf-4-ledd-2-punkt-4-ledd-1">vedtak om redusert tilskudd</article></article></li><li data-li-identifier="e)" data-name="e)"><article class="listArticle" id="kapittel-5-paragraf-4-ledd-2-punkt-5"><article class="legalP" id="kapittel-5-paragraf-4-ledd-2-punkt-5-ledd-1">vedtak om tilbakebetaling av tilskudd</article></article></li><li data-li-identifier="f)" data-name="f)"><article class="listArticle" id="kapittel-5-paragraf-4-ledd-2-punkt-6"><article class="legalP" id="kapittel-5-paragraf-4-ledd-2-punkt-6-ledd-1">vedtak om utelukkelse fra tilskuddsordningen</article></article></li><li data-li-identifier="g)" data-name="g)"><article class="listArticle" id="kapittel-5-paragraf-4-ledd-2-punkt-7"><article class="legalP" id="kapittel-5-paragraf-4-ledd-2-punkt-7-ledd-1">vedtak om dispensasjon.</article></article></li></ul></article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-11-20-1361/KAPITTEL_6"><h2>Kapittel 6. Kontroll og sanksjoner ved brudd på regelverket</h2><article class="legalArticle" data-lovdata-URL="LTI/forskrift/2003-11-20-1361/§23" data-name="§23" id="kapittel-6-paragraf-1"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Kontroll</span></h3><article class="legalP" id="kapittel-6-paragraf-1-ledd-1">Tilskuddsforvalter skal sørge for nødvendig kontroll med rederier som mottar tilskudd. Tilskuddsforvalters kontroll skal avpasses etter den internkontroll rederiet har, og den kontroll som rederiets revisor eller regnskapsfører foretar.</article><article class="legalP" id="kapittel-6-paragraf-1-ledd-2">I forbindelse med behandling av søknad om tilskudd skal kontrollen rettes mot materialet som inngis ved søknad, herunder revisorattestasjoner eller bekreftelse av regnskapsfører.</article><article class="legalP" id="kapittel-6-paragraf-1-ledd-3">Hvert tilskuddsår skal et utvalg rederier som har mottatt tilskudd, trekkes ut for særskilt kontroll. For øvrig foretar tilskuddsforvalter slik kontroll som anses nødvendig.</article><article class="legalP" id="kapittel-6-paragraf-1-ledd-4">Tilskuddsforvalter utøver kontrollen selv eller ved representant, f.eks. revisor.</article><article class="legalP" id="kapittel-6-paragraf-1-ledd-5">Ved kontroll plikter rederiet å samarbeide med tilskuddsmyndighetene og deres representanter, herunder innhente og systematisere alt materiale som er relevant for vedkommende sak eller saker om tilskudd. Også Riksrevisjonen har adgang til å føre kontroll med at midlene nyttes etter forutsetningene, jf. bevilgningsreglementet § 17.</article><article class="legalP" id="kapittel-6-paragraf-1-ledd-6">Utlånt materiale skal returneres eller makuleres etter kontroll, eventuelt med pålegg om utvidet oppbevaringsplikt for rederiet, dersom kontrollen tilsier det.</article></article><article class="legalArticle" data-lovdata-URL="LTI/forskrift/2003-11-20-1361/§24" data-name="§24" id="kapittel-6-paragraf-2"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Oppbevaring av dokumentasjon</span></h3><article class="legalP" id="kapittel-6-paragraf-2-ledd-1">Dersom kontroll som nevnt i § 23 er igangsatt og særlige grunner tilsier det, kan rederiets plikt til å oppbevare dokumentasjon forlenges ut over fristene på tre og fem år etter § 16, ved skriftlig pålegg fra tilskuddsforvalter. Det skriftlige pålegget kan gis ved bruk av elektronisk kommunikasjon når mottakeren uttrykkelig har godtatt dette og har oppgitt den elektroniske adressen som skal benyttes til slikt formål.</article></article><article class="legalArticle" data-lovdata-URL="LTI/forskrift/2003-11-20-1361/§25" data-name="§25" id="kapittel-6-paragraf-3"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Sanksjoner ved brudd på forskriften</span></h3><article class="legalP" id="kapittel-6-paragraf-3-ledd-1">Dersom et rederi eller noen på dens vegne, gir ufullstendige eller ukorrekte opplysninger i forbindelse med søknad om tilskudd, og dette medfører at tilskudd utbetales uberettiget eller med for stort beløp, kan tilskuddet helt eller delvis kreves tilbake. Rente kan fastsettes etter forsinkelsesrenteloven (lov om renter ved forsinket betaling m.m. av 17. desember 1976 nr. 100).</article><article class="legalP" id="kapittel-6-paragraf-3-ledd-2">Hvis tilskuddet ennå ikke er utbetalt, kan det holdes helt eller delvis tilbake og bortfalle. Dersom det utbetales for høyt tilskudd pga. feil beregninger fra tilskuddsmyndighetenes side, kan den uberettigede del kreves tilbakebetalt.</article><article class="legalP" id="kapittel-6-paragraf-3-ledd-3">Tilbakebetalingskrav mot rederiet etter de foregående ledd kan ikke reises for utbetalinger foretatt lengre enn 3 år tilbake regnet fra 1. januar i det kalenderår kravet fremsettes skriftlig. Erstatningskrav mot enkeltpersoner i rederiet kan reises i tillegg til eller i stedet for krav mot rederiet, når vedkommende enkeltpersoner har opptrådt erstatningsbetingende. For slike krav gjelder de alminnelige bestemmelser om foreldelse av erstatningskrav.</article><article class="legalP" id="kapittel-6-paragraf-3-ledd-4">Et rederi som viser klanderverdig opptreden i forhold til tilskuddsordningen, kan utelukkes fra tilskuddsordningen for ett eller to år etter en nærmere vurdering. Ved denne vurderingen skal det legges vekt på om rederiet gjentatte ganger har tilegnet seg eller forsøkt å tilegne seg uberettiget tilskudd, størrelsen på de uberettigede beløp og skyldgraden for øvrig.</article><article class="legalP" id="kapittel-6-paragraf-3-ledd-5">Vedtak etter denne paragraf om tilbakebetaling, om bortfall og om utelukkelse treffes av tilskuddsforvalter. Tilskuddsforvalters vedtak kan påklages, jf. § 22.</article><article class="legalP" id="kapittel-6-paragraf-3-ledd-6">Det er straffbart å oppgi feilaktige opplysninger, jf. straffeloven av 22. mai 1902 nr. 10 § 270 og § 391a</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-11-20-1361/KAPITTEL_7"><h2>Kapittel 7. Avsluttende bestemmelser</h2><article class="legalArticle" data-lovdata-URL="LTI/forskrift/2003-11-20-1361/§26" data-name="§26" id="kapittel-7-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Oppfølgingskriterier</span></h3><article class="legalP" id="kapittel-7-paragraf-1-ledd-1">For vurdering av resultatoppnåelse skal utviklingen i antall norske sjøfolk i henholdsvis Norsk Ordinært Skipsregister (NOR) og Norsk Internasjonalt Skipsregister (NIS), herunder opplærings- og rekrutteringsstillinger, legges til grunn.</article><article class="legalP" id="kapittel-7-paragraf-1-ledd-2">Det skal rapporteres om økonomiske og andre forhold forbundet med tilskuddsordningen 6 ganger per år i forbindelse med utbetaling av den enkelte termin. Tilskuddsforvalter skal rapportere de størrelser som nevnt i første ledd og eventuelle andre størrelser som framgår av de årlige tildelingsbrev i tilskuddsforvalters årsrapport til departementet.</article><article class="legalP" id="kapittel-7-paragraf-1-ledd-3">Departementet skal gjennomgå og vurdere rapportene og foreta hensiktsmessige kontroller av kvaliteten på informasjonen.</article><article class="legalP" id="kapittel-7-paragraf-1-ledd-4">Departementet og Riksrevisjonen kan iverksette kontroll med at midlene benyttes etter forutsetningene.</article></article><article class="legalArticle" data-lovdata-URL="LTI/forskrift/2003-11-20-1361/§27" data-name="§27" id="kapittel-7-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Evaluering</span></h3><article class="legalP" id="kapittel-7-paragraf-2-ledd-1">Departementet skal med noen års mellomrom sørge for at formålet med tilskuddsordningene og anvendelsen av tilskuddsmidlene blir evaluert.</article></article><article class="legalArticle" data-lovdata-URL="LTI/forskrift/2003-11-20-1361/§28" data-name="§28" id="kapittel-7-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Ikrafttredelse. Oppheving av annet regelverk</span></h3><article class="legalP" id="kapittel-7-paragraf-3-ledd-1">Denne forskrift trer i kraft straks, med virkning fra 1. juli 2003. Fra samme tidspunkt oppheves Regelverk for forvaltning av tilskudd til sysselsetting av sjøfolk av 1. juli 1998.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>