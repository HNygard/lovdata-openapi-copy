<!DOCTYPE html><html lang="no"><head><title>Forskrift om kontrollantvirksomheten i norsk sivil luftfart (kontrollantforskriften) BSL C 1-5.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-10-1745</dd><dt class="dokid">DokumentID</dt><dd class="dokid">LTI/forskrift/2003-12-10-1745</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2970</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§5-3</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2004-01-06</dd><dt class="journalNumber">Journalnummer</dt><dd class="journalNumber">2003-1344</dd><dt class="titleShort">Korttittel</dt><dd class="titleShort">Kontrollantforskriften</dd><dt class="title">Tittel</dt><dd class="title">Forskrift om kontrollantvirksomheten i norsk sivil luftfart (kontrollantforskriften) BSL C 1-5.</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 10. desember 2003 med hjemmel i lov av 11. juni 1993 nr. 101 om luftfart (luftfartsloven) § 5-3, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-12-10-1745</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kontrollantvirksomheten i norsk sivil luftfart (kontrollantforskriften) BSL C 1-5.<ul class="tocSubUl"><li>Kap. I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kap. II. Kontrollantens rettigheter og plikter<ul class="tocSubUl"><li>§ 4. Autorisasjon</li><li>§ 5. Re-autorisasjon</li><li>§ 6. Kontrollantens plikter</li><li>§ 7. Kontrollantens rett til oppfølging</li><li>§ 8. Arbeidsrettslige forhold</li></ul></li><li>Kap. III. Seniorkontrollantens rettigheter og plikter<ul class="tocSubUl"><li>§ 9. Autorisasjon</li><li>§ 10. Re-autorisasjon</li><li>§ 11. Seniorkontrollantens plikter</li><li>§ 12. Seniorkontrollantens rett til oppfølging</li><li>§ 13. Arbeidsrettslige forhold</li><li>§ 14. Uoverensstemmelse mellom kontrollant og seniorkontrollant</li></ul></li><li>Kap. IV. Avsluttende bestemmelser<ul class="tocSubUl"><li>§ 15. Kompensasjon</li><li>§ 16. Habilitet</li><li>§ 17. Tilbakekall, midlertidig tilbakekall og ugyldighet av kontrollantautorisasjon</li><li>§ 18. Dispensasjon</li><li>§ 19. Ikrafttredelse</li></ul></li><li>Kommentarer til de enkelte paragrafene</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-10-1745" id="dokument"><h1>Forskrift om kontrollantvirksomheten i norsk sivil luftfart (kontrollantforskriften) BSL C 1-5.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-10-1745/KAPITTEL_1"><h2>Kap. I. Innledende bestemmelser</h2><article class="legalArticle" data-lovdata-URL="LTI/forskrift/2003-12-10-1745/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sette krav til kontrollantvirksomheten i norsk sivil luftfart for å sikre kvalitet med hensyn til flysikkerhet, flyfaglig kompetanse, lufttrafikktjenestekompetanse og forvaltningsmessig likebehandling.</article></article><article class="legalArticle" data-lovdata-URL="LTI/forskrift/2003-12-10-1745/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder norske kontrollantautorisasjoner og seniorkontrollantautorisasjoner utstedt av Luftfartstilsynet.</article></article><article class="legalArticle" data-lovdata-URL="LTI/forskrift/2003-12-10-1745/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="numberedLegalP" data-numerator="1" id="kapittel-1-paragraf-3-nummer-1">(1) <i>Kontrollant:</i> Person som er kvalifisert for og utnevnt av Luftfartstilsynet til å avholde ferdighetsprøve og ferdighetskontroll med kandidater ved sertifisering av luftfartspersonell.</article><article class="numberedLegalP" data-numerator="2" id="kapittel-1-paragraf-3-nummer-2">(2) <i>Seniorkontrollant:</i> En kontrollant som er kvalifisert for og utnevnt av Luftfartstilsynet, for å avholde autorisasjonsprøver for kontrollanter og føre kontroll med kontrollantkorpset.</article><article class="numberedLegalP" data-numerator="3" id="kapittel-1-paragraf-3-nummer-3">(3) <i>Kontrollantinspektør:</i> Inspektør ansatt i Luftfartstilsynet for å føre tilsyn med kontrollantvirksomheten.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-10-1745/KAPITTEL_2"><h2>Kap. II. Kontrollantens rettigheter og plikter</h2><article class="legalArticle" data-lovdata-URL="LTI/forskrift/2003-12-10-1745/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Autorisasjon</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) For å kunne bli autorisert som kontrollant må:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-1-punkt-1"><article class="legalP" id="kapittel-2-paragraf-1-nummer-1-punkt-1-ledd-1">kravene i forskrift av 20. desember 2000 nr. 1679 om gjennomføring av felleseuropeiske bestemmelser om sertifisering av flygende personell på fly, BSL JAR-FCL 1 (Flight Crew Licencing), kap. I, Amendment 1, eller</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-1-punkt-2"><article class="legalP" id="kapittel-2-paragraf-1-nummer-1-punkt-2-ledd-1">kravene i forskrift av 22. juni 2001 nr. 1219 om gjennomføring av felleseuropeiske bestemmelser om sertifisering av flygende personell på helikopter, BSL JAR-FCL 2 (Flight Crew Licencing), kap. I, Amendment 1, være oppfylt, eller</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-1-punkt-3"><article class="legalP" id="kapittel-2-paragraf-1-nummer-1-punkt-3-ledd-1">kravene i forskrift av 25. oktober 2003 nr. 1301 om sertifisering med videre av flygeledere (BSL C 3-1) og forskrift av 25. oktober 2003 nr. 1302 om utdanningsorganisasjoner for flygeledere med videre (BSL C 3-2), være oppfylt.</article></article></li></ul></article><article class="numberedLegalP" data-numerator="2" id="kapittel-2-paragraf-1-nummer-2">(2) I tillegg må kandidaten anses som personlig egnet etter en totalvurdering foretatt av Luftfartstilsynet.</article><article class="numberedLegalP" data-numerator="3" id="kapittel-2-paragraf-1-nummer-3">(3) En autorisasjonsprøve kan gjennomføres ved at en seniorkontrollant spiller rollen som ferdighetsprøvekandidat eller med en faktisk ferdighetsprøvekandidat.</article><article class="numberedLegalP" data-numerator="4" id="kapittel-2-paragraf-1-nummer-4">(4) En autorisasjon kan gjelde i inntil tre år fra autorisasjonsdato.</article></article><article class="legalArticle" data-lovdata-URL="LTI/forskrift/2003-12-10-1745/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Re-autorisasjon</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Kontrollantautorisasjonen kan ved utløp fornyes av Luftfartstilsynet etter søknad. En forutsetning for dette er at re-autorisasjonsprøve er tilfredsstillende gjennomført. Autorisasjonen kan deretter bli re-utstedt dersom dette etter Luftfartstilsynets totalvurdering er ønskelig. Bestemmelsene i § 4 gjelder tilsvarende.</article></article><article class="legalArticle" data-lovdata-URL="LTI/forskrift/2003-12-10-1745/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Kontrollantens plikter</span></h3><article class="legalP" id="kapittel-2-paragraf-3-ledd-1">En kontrollant skal:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">holde seg informert om og følge de gjeldende bestemmelser og retningslinjer utgitt av Luftfartstilsynet,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">fremstå som en positiv representant for Luftfartstilsynet,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">rapportere eventuelle uregelmessigheter og brudd på gjeldende bestemmelser som han måtte bli kjent med gjennom arbeidet som kontrollant.</article></article></li></ul></article></article><article class="legalArticle" data-lovdata-URL="LTI/forskrift/2003-12-10-1745/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kontrollantens rett til oppfølging</span></h3><article class="legalP" id="kapittel-2-paragraf-4-ledd-1">Luftfartstilsynet skal sørge for at kontrollantene får nødvendig opplæring, informasjon og oppfølging iht. de til enhver tid gjeldende bestemmelser og retningslinjer.</article></article><article class="legalArticle" data-lovdata-URL="LTI/forskrift/2003-12-10-1745/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Arbeidsrettslige forhold</span></h3><article class="legalP" id="kapittel-2-paragraf-5-ledd-1">En kontrollant regnes i arbeidsrettslig sammenheng som en oppdragstaker for Luftfartstilsynet.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-12-10-1745/KAPITTEL_3"><h2>Kap. III. Seniorkontrollantens rettigheter og plikter</h2><article class="legalArticle" data-lovdata-URL="LTI/forskrift/2003-12-10-1745/§9" data-name="§9" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Autorisasjon</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) For å kunne bli autorisert som seniorkontrollant må søkeren bl.a. oppfylle følgende kriterier:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-1-nummer-1-punkt-1"><article class="legalP" id="kapittel-3-paragraf-1-nummer-1-punkt-1-ledd-1">være innehaver av en gyldig kontrollantautorisasjon,</article></article></li><li data-li-identifier="-" data-name="-"><article class="listArticle" id="kapittel-3-paragraf-1-nummer-1-punkt-2"><article class="legalP" id="kapittel-3-paragraf-1-nummer-1-punkt-2-ledd-1">ha minimum tre års erfaring som kontrollant, jf. § 4,</article></article></li><li data-li-identifier="-" data-name="-"><article class="listArticle" id="kapittel-3-paragraf-1-nummer-1-punkt-3"><article class="legalP" id="kapittel-3-paragraf-1-nummer-1-punkt-3-ledd-1">kunne dokumentere minst 20 ferdighetsprøver eller -kontroller avholdt som kontrollant.</article></article></li></ul></article><article class="numberedLegalP" data-numerator="2" id="kapittel-3-paragraf-1-nummer-2">(2) Luftfartstilsynet utsteder autorisasjonen etter en totalvurdering der det legges vekt på søkerens kvalifikasjoner og behovet for seniorkontrollanter. Autorisasjonen vil bli utstedt etter at Luftfartstilsynet har vurdert seniorkontrollantens eksaminasjon av kontrollantkandidaten som tilfredsstillende, jf.<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-nummer-2-punkt-1"><article class="legalP" id="kapittel-3-paragraf-1-nummer-2-punkt-1-ledd-1">kravene i forskrift av 20. desember 2000 nr. 1679 om gjennomføring av felleseuropeiske bestemmelser om sertifisering av flygende personell på fly, BSL JAR-FCL 1 (Flight Crew Licencing), pkt. 1.425, Amendment 1, eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-nummer-2-punkt-2"><article class="legalP" id="kapittel-3-paragraf-1-nummer-2-punkt-2-ledd-1">kravene i forskrift av 22. juni 2001 nr. 1219 om gjennomføring av felleseuropeiske bestemmelser om sertifisering av flygende personell på helikopter, BSL JAR-FCL 2 (Flight Crew Licencing), pkt. 2.425, Amendment 1, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-nummer-2-punkt-3"><article class="legalP" id="kapittel-3-paragraf-1-nummer-2-punkt-3-ledd-1">krav som Luftfartstilsynet setter for sertifisering av flygeledere.</article></article></li></ul></article><article class="numberedLegalP" data-numerator="3" id="kapittel-3-paragraf-1-nummer-3">(3) Autorisasjonen kan gjelde i inntil tre år.</article></article><article class="legalArticle" data-lovdata-URL="LTI/forskrift/2003-12-10-1745/§10" data-name="§10" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Re-autorisasjon</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Ved utløp av seniorkontrollantautorisasjonen kan autorisasjonen fornyes av Luftfartstilsynet etter søknad. En forutsetning for dette er at re-autorisasjonsprøve er tilfredsstillende gjennomført. Autorisasjonen kan deretter bli re-utstedt dersom dette etter Luftfartstilsynets totalvurdering er ønskelig. Bestemmelsene i § 9 gjelder tilsvarende.</article></article><article class="legalArticle" data-lovdata-URL="LTI/forskrift/2003-12-10-1745/§11" data-name="§11" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Seniorkontrollantens plikter</span></h3><article class="legalP" id="kapittel-3-paragraf-3-ledd-1">En seniorkontrollant plikter:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">å gi nødvendig opplæring, informasjon og oppfølging i henhold til gjeldende bestemmelser og retningslinjer, til de kontrollanter som han til enhver tid er gitt oppfølgingsansvar for,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">å rapportere eventuelle uregelmessigheter og brudd på gjeldende bestemmelser som han måtte bli kjent med gjennom sitt arbeid som seniorkontrollant.</article></article></li></ul></article></article><article class="legalArticle" data-lovdata-URL="LTI/forskrift/2003-12-10-1745/§12" data-name="§12" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Seniorkontrollantens rett til oppfølging</span></h3><article class="legalP" id="kapittel-3-paragraf-4-ledd-1">Luftfartstilsynet plikter å gi seniorkontrollantene nødvendig opplæring, informasjon og oppfølging iht. de til enhver tid gjeldende bestemmelser og retningslinjer.</article></article><article class="legalArticle" data-lovdata-URL="LTI/forskrift/2003-12-10-1745/§13" data-name="§13" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Arbeidsrettslige forhold</span></h3><article class="legalP" id="kapittel-3-paragraf-5-ledd-1">En seniorkontrollant regnes i arbeidsrettslig sammenheng som en oppdragstaker for Luftfartstilsynet.</article></article><article class="legalArticle" data-lovdata-URL="LTI/forskrift/2003-12-10-1745/§14" data-name="§14" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Uoverensstemmelse mellom kontrollant og seniorkontrollant</span></h3><article class="legalP" id="kapittel-3-paragraf-6-ledd-1">Dersom det under en re-autorisasjonsprøve benyttes en faktisk ferdighetsprøvekandidat, jf. § 5 jf. § 4 tredje ledd, og det oppstår en uenighet mellom kontrollant og seniorkontrollant om resultatet skal være bestått/ikke bestått for kandidaten, kan seniorkontrollanten overprøve kontrollantens vurdering av dette.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2003-12-10-1745/KAPITTEL_4"><h2>Kap. IV. Avsluttende bestemmelser</h2><article class="legalArticle" data-lovdata-URL="LTI/forskrift/2003-12-10-1745/§15" data-name="§15" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kompensasjon</span></h3><article class="legalP" id="kapittel-4-paragraf-1-ledd-1">Kompensasjon gis i henhold til fastsatte satser.</article></article><article class="legalArticle" data-lovdata-URL="LTI/forskrift/2003-12-10-1745/§16" data-name="§16" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Habilitet</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) En kontrollant og en seniorkontrollant skal være habil, jf. lov av 10. februar 1967 om behandlingsmåten i forvaltningssaker § 6.</article><article class="numberedLegalP" data-numerator="2" id="kapittel-4-paragraf-2-nummer-2">(2) Kontrollantinspektøren kan utføre kontrollantoppdrag. Øvrige ansatte i Luftfartstilsynet skal ikke utføre kontrollantoppdrag.</article></article><article class="legalArticle" data-lovdata-URL="LTI/forskrift/2003-12-10-1745/§17" data-name="§17" id="kapittel-4-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakekall, midlertidig tilbakekall og ugyldighet av kontrollantautorisasjon</span></h3><article class="legalP" id="kapittel-4-paragraf-3-ledd-1">Dersom innehaver av en autorisasjon gitt i henhold til denne forskrift ikke overholder bestemmelsene som gjelder for autorisasjonen kan Luftfartstilsynet permanent eller midlertidig tilbakekalle autorisasjonen.</article></article><article class="legalArticle" data-lovdata-URL="LTI/forskrift/2003-12-10-1745/§18" data-name="§18" id="kapittel-4-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h3><article class="legalP" id="kapittel-4-paragraf-4-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-12-10-1745/§19" data-name="§19" id="kapittel-4-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-5-ledd-1">Forskriften gjelder fra 1. januar 2004.</article></article></section><section class="section" id="kapittel-5" data-lovdata-URL="LTI/forskrift/2003-12-10-1745/KAPITTEL_5"><h2>Kommentarer til de enkelte paragrafene</h2><article class="defaultP"><i>§ 4 (1) Autorisasjon av kontrollanter</i></article> <article class="defaultP" margin-top="true"><i>I. En ikke-uttømmende oversikt over formelle krav iht. JAR-FCL 1 og 2 er listet under:</i><ul class="defaultList"><li data-li-identifier="-" data-name="-"><article class="listArticle" id="kapittel-5-punkt-1"><article class="legalP" id="kapittel-5-punkt-1-ledd-1">En kontrollantkandidat må inneha de sertifikater og rettigheter som minst tilsvarer de sertifikatene og de rettighetene han søker autorisasjon for å avholde ferdighetsprøve eller ferdighetskontroll i.</article></article></li><li data-li-identifier="-" data-name="-"><article class="listArticle" id="kapittel-5-punkt-2"><article class="legalP" id="kapittel-5-punkt-2-ledd-1">En kontrollantkandidat må inneha instruktørrettigheter til de sertifikater og rettigheter han søker autorisasjon for å avholde ferdighetsprøve eller ferdighetskontroll i.</article></article></li><li data-li-identifier="-" data-name="-"><article class="listArticle" id="kapittel-5-punkt-3"><article class="legalP" id="kapittel-5-punkt-3-ledd-1">Alle rettigheter skal være gyldige slik at kontrollantkandidaten skal kunne fungere som fartøysjef ved prøven.</article></article></li><li data-li-identifier="-" data-name="-"><article class="listArticle" id="kapittel-5-punkt-4"><article class="legalP" id="kapittel-5-punkt-4-ledd-1">En kontrollantkandidat må bestå «Examiners Authorisation Acceptance Test», jf. JAR-FCL 1.425/2.425.</article></article></li></ul></article><article class="legalP" id="kapittel-5-ledd-1">For flygeledere gjelder kun første og andre strekpunkt.</article> <article class="defaultP" margin-top="true"><i>II. En ikke-uttømmende oversikt over uformelle krav er listet under:</i><ul class="defaultList"><li data-li-identifier="1." data-name="1."><article class="listArticle" id="kapittel-5-ledd-1-punkt-1"><article class="legalP" id="kapittel-5-ledd-1-punkt-1-ledd-1">Egnethet</article><article class="legalP" id="kapittel-5-ledd-1-punkt-1-ledd-2">En kontrollantkandidat må: <ul class="defaultList"><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-1"><article class="legalP" id="kapittel-5-ledd-1-punkt-1-ledd-2-punkt-1-ledd-1">ha godt omdømme som en sikker og trygg flyger eller flygeleder,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-2"><article class="legalP" id="kapittel-5-ledd-1-punkt-1-ledd-2-punkt-2-ledd-1">være respektert i luftfartsmiljøet,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-3"><article class="legalP" id="kapittel-5-ledd-1-punkt-1-ledd-2-punkt-3-ledd-1">ha en ansvarsfull innstilling til faget,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-4"><article class="legalP" id="kapittel-5-ledd-1-punkt-1-ledd-2-punkt-4-ledd-1">ha god regelverksforståelse,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-5"><article class="legalP" id="kapittel-5-ledd-1-punkt-1-ledd-2-punkt-5-ledd-1">ha god evne til kommunikasjon,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-1-ledd-2-punkt-6"><article class="legalP" id="kapittel-5-ledd-1-punkt-1-ledd-2-punkt-6-ledd-1">være motivert for kontrollantrollen.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-5-ledd-1-punkt-2"><article class="legalP" id="kapittel-5-ledd-1-punkt-2-ledd-1">Habilitet</article><article class="legalP" id="kapittel-5-ledd-1-punkt-2-ledd-2">En kontrollantkandidat må: <ul class="defaultList"><li data-li-identifier="-" data-name="-"><article class="listArticle" id="kapittel-5-ledd-1-punkt-2-ledd-2-punkt-1"><article class="legalP" id="kapittel-5-ledd-1-punkt-2-ledd-2-punkt-1-ledd-1">ha evne til å vurdere sin egen habilitet,</article></article></li><li data-li-identifier="-" data-name="-"><article class="listArticle" id="kapittel-5-ledd-1-punkt-2-ledd-2-punkt-2"><article class="legalP" id="kapittel-5-ledd-1-punkt-2-ledd-2-punkt-2-ledd-1">ikke ha personlige følelser eller tilknytning, for eksempel i forbindelse med tidligere instruksjon, eller være i familie med kandidaten.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-5-ledd-1-punkt-3"><article class="legalP" id="kapittel-5-ledd-1-punkt-3-ledd-1">Integritet</article><article class="legalP" id="kapittel-5-ledd-1-punkt-3-ledd-2">Kontrollantkandidaten må kunne utvise godt skjønn i sin adferd som Luftfartstilsynets representant.</article></article></li></ul></article> <article class="defaultP" margin-top="true"><i>III. Luftfartstilsynets øvrige vurdering</i></article><article class="legalP" id="kapittel-5-ledd-2">Antallet kontrollanter skal ikke være for stort. Dette må vurderes i forhold til geografisk plassering og pågang av kandidater.</article><article class="legalP" id="kapittel-5-ledd-3">For kontrollanter iht. JAR-FCL skal også aktuelle fartøytyper være et vurderingsmoment.</article><article class="legalP" id="kapittel-5-ledd-4">Luftfartstilsynet skal forsøke å avdekke ev. formelle årsaker til at kontrollantkandidaten ikke skulle være kvalifisert til å være kontrollant eksempelvis ved brudd på bestemmelser, upassende adferd, tidligere midlertidige tilbakekall av autorisasjon eller lignende.</article> <article class="defaultP" margin-top="true"><i>§ 4 (3) Autorisasjonsprøve</i></article><article class="legalP" id="kapittel-5-ledd-5">Se AMC FCL 1.425/2.425 og IEM FCL 1.425/2.425</article><article class="legalP" id="kapittel-5-ledd-6">Autorisasjonsprøven kan også gjennomføres med en faktisk ferdighetskontrollkandidat. For emner som ellers gjennomgås under en ferdighetsprøve skal seniorkontrollanten spille rollen som ferdighetsprøvekandidat.</article> <article class="defaultP" margin-top="true"><i>§ 5. Re-autorisasjon av kontrollanter</i></article><article class="legalP" id="kapittel-5-ledd-7">Kravene som stilles til en re-autorisering av en kontrollant er de samme som ved en autorisering av kontrollanten.</article> <article class="defaultP" margin-top="true"><i>§ 7. Kontrollantens rett til oppfølging</i></article><article class="legalP" id="kapittel-5-ledd-8">Luftfartstilsynet plikter å bistå kontrollantene. Dette skal skje ved faglig støtte fra tildelt seniorkontrollant og ved direkte støtte fra Luftfartstilsynet. Luftfartstilsynet skal ha etablert et kontaktpunkt som bistår kontrollantene.</article> <article class="defaultP" margin-top="true"><i>§ 8. Arbeidsrettslige forhold</i></article><article class="legalP" id="kapittel-5-ledd-9">Skillet mellom arbeidstaker og oppdragstaker er viktig, siden de lover som gjelder i arbeidsforhold (arbeidsmiljølov, tjenestemannslov, ferielov m.fl.) hovedsakelig gjelder for arbeidstakere og ikke for oppdragstakere.</article><article class="legalP" id="kapittel-5-ledd-10">Både kontrollantrollen og seniorkontrollantrollen er slik utformet at disse defineres som oppdragstakere og ikke som arbeidstakere.</article><article class="legalP" id="kapittel-5-ledd-11">En kontrollant anses som en oppdragstaker for Luftfartstilsynet.</article> <article class="defaultP" margin-top="true"><i>§ 9. Autorisasjon av seniorkontrollanter</i></article><article class="legalP" id="kapittel-5-ledd-12">En ikke-utfyllende liste over momenter som er med i vurderingen når en kontrollant ønsker en seniorkontrollantautorisasjon er:<ul class="defaultList"><li data-li-identifier="-" data-name="-"><article class="listArticle" id="kapittel-5-ledd-12-punkt-1"><article class="legalP" id="kapittel-5-ledd-12-punkt-1-ledd-1">alle krav som stilles for utstedelse av en kontrollantautorisasjon må være oppfylt,</article></article></li><li data-li-identifier="-" data-name="-"><article class="listArticle" id="kapittel-5-ledd-12-punkt-2"><article class="legalP" id="kapittel-5-ledd-12-punkt-2-ledd-1">en seniorkontrollant skal ha et enkeltmannsforetak,</article></article></li><li data-li-identifier="-" data-name="-"><article class="listArticle" id="kapittel-5-ledd-12-punkt-3"><article class="legalP" id="kapittel-5-ledd-12-punkt-3-ledd-1">det skal være behov for en ny seniorkontrollant,</article></article></li><li data-li-identifier="-" data-name="-"><article class="listArticle" id="kapittel-5-ledd-12-punkt-4"><article class="legalP" id="kapittel-5-ledd-12-punkt-4-ledd-1">kandidaten skal være personlig egnet.</article></article></li></ul></article> <article class="defaultP" margin-top="true"><i>§ 10. Re-autorisasjon av seniorkontrollanter</i></article><article class="legalP" id="kapittel-5-ledd-13">De samme krav og kriterier ligger til grunn for en re-autorisasjon som for en autorisasjon av en seniorkontrollant.</article> <article class="defaultP" margin-top="true"><i>§ 11. Seniorkontrollantens plikter</i></article><article class="legalP" id="kapittel-5-ledd-14">Denne listen er veiledende:</article><article class="legalP" id="kapittel-5-ledd-15">En seniorkontrollant:<ul class="defaultList"><li data-li-identifier="-" data-name="-"><article class="listArticle" id="kapittel-5-ledd-15-punkt-1"><article class="legalP" id="kapittel-5-ledd-15-punkt-1-ledd-1">skal i seniorkontrollantgruppen definere nødvendige rammer med hensyn til innhold for nødvendige kurs, veiledning og standardiseringstiltak for å sikre en ensartet og høy standard i kontrollantkorpset,</article></article></li><li data-li-identifier="-" data-name="-"><article class="listArticle" id="kapittel-5-ledd-15-punkt-2"><article class="legalP" id="kapittel-5-ledd-15-punkt-2-ledd-1">plikter å utføre trening og standardisering for å kvalitetssikre en kontinuerlig og høy standard under utøvelsen av kontrollantgjerningen i kontrollantkorpset,</article></article></li><li data-li-identifier="-" data-name="-"><article class="listArticle" id="kapittel-5-ledd-15-punkt-3"><article class="legalP" id="kapittel-5-ledd-15-punkt-3-ledd-1">skal føre tilsyn med og gi tilbakemelding til Luftfartstilsynet om kontrollantens utøvelse av kontrollantgjerningen,</article></article></li><li data-li-identifier="-" data-name="-"><article class="listArticle" id="kapittel-5-ledd-15-punkt-4"><article class="legalP" id="kapittel-5-ledd-15-punkt-4-ledd-1">skal på forespørsel fra markedet kunne bistå Luftfartstilsynet med veiledning og informasjon i alle relevante spørsmål,</article></article></li><li data-li-identifier="-" data-name="-"><article class="listArticle" id="kapittel-5-ledd-15-punkt-5"><article class="legalP" id="kapittel-5-ledd-15-punkt-5-ledd-1">skal ha oversikt over de kontrollantene han er ansvarlig for.</article></article></li></ul></article><article class="legalP" id="kapittel-5-ledd-16">En seniorkontrollant skal ved alle oppdrag skrive en rapport om de aktuelle funn.</article> <article class="defaultP" margin-top="true"><i>§ 12. Seniorkontrollantens rett til oppfølging</i></article><article class="legalP" id="kapittel-5-ledd-17">Luftfartstilsynet plikter å bistå seniorkontrollanten med faglig og administrativ støtte. Støtten fra Luftfartstilsynet fås gjennom etablert kontaktpunkt.</article> <article class="defaultP" margin-top="true"><i>§ 13. Arbeidsrettslige forhold</i></article><article class="legalP" id="kapittel-5-ledd-18">En seniorkontrollant anses som en oppdragstaker.</article> <article class="defaultP" margin-top="true"><i>§ 16 (1) En kontrollant og en seniorkontrollant skal være habil, jf. lov av 10. februar 1967 om behandlingsmåten i forvaltningssaker § 6</i></article> <article class="defaultP" margin-top="true"><i>Kopi av Forvaltningslovens § 6 – § 10</i></article> <article class="defaultP" margin-top="true"><i>§ 6. (habilitetskrav).</i></article><article class="legalP" id="kapittel-5-ledd-19">En offentlig tjenestemann er ugild til å tilrettelegge grunnlaget for en avgjørelse eller til å treffe avgjørelse i en forvaltningssak<ul class="defaultList"><li data-li-identifier="a)" data-name="a)"><article class="listArticle" id="kapittel-5-ledd-19-punkt-1"><article class="legalP" id="kapittel-5-ledd-19-punkt-1-ledd-1">når han selv er part i saken;</article></article></li><li data-li-identifier="b)" data-name="b)"><article class="listArticle" id="kapittel-5-ledd-19-punkt-2"><article class="legalP" id="kapittel-5-ledd-19-punkt-2-ledd-1">når han er i slekt eller svogerskap med en part i opp- eller nedstigende linje eller i sidelinje så nær som søsken;</article></article></li><li data-li-identifier="c)" data-name="c)"><article class="listArticle" id="kapittel-5-ledd-19-punkt-3"><article class="legalP" id="kapittel-5-ledd-19-punkt-3-ledd-1">når han er eller har vært gift med eller er forlovet med eller er fosterfar, fostermor eller fosterbarn til en part;</article></article></li><li data-li-identifier="d)" data-name="d)"><article class="listArticle" id="kapittel-5-ledd-19-punkt-4"><article class="legalP" id="kapittel-5-ledd-19-punkt-4-ledd-1">når han er verge eller fullmektig for en part etter at saken begynte; for en part i saken eller har vært verge eller</article></article></li><li data-li-identifier="e)" data-name="e)"><article class="listArticle" id="kapittel-5-ledd-19-punkt-5"><article class="legalP" id="kapittel-5-ledd-19-punkt-5-ledd-1">når han leder eller har ledende stilling i, eller er medlem av styret eller bedriftsforsamling for, et selskap som er part i saken og ikke helt ut eies av stat eller kommune, eller en forening, sparebank eller stiftelse som er part i saken.</article></article></li></ul></article><article class="legalP" id="kapittel-5-ledd-20">Likeså er han ugild når andre særegne forhold foreligger som er egnet til å svekke tilliten til hans upartiskhet; blant annet skal legges vekt på om avgjørelsen i saken kan innebære særlig fordel, tap eller ulempe for ham selv eller noen som han har nær personlig tilknytning til. Det skal også legges vekt på om ugildhetsinnsigelse er reist av en part.</article><article class="legalP" id="kapittel-5-ledd-21">Er den overordnede tjenestemann ugild, kan avgjørelse i saken heller ikke treffes av en direkte underordnet tjenestemann i samme forvaltningsorgan.</article><article class="legalP" id="kapittel-5-ledd-22">Ugildhetsreglene får ikke anvendelse dersom det er åpenbart at tjenestemannens tilknytning til saken eller partene ikke vil kunne påvirke hans standpunkt og verken offentlige eller private interesser tilsier at han viker sete.</article><article class="legalP" id="kapittel-5-ledd-23">Rekkevidden av annet og fjerde ledd kan fastlegges nærmere ved forskrifter som gis av Kongen.</article> <article class="defaultP" margin-top="true"><i>§ 7. (foreløpig avgjørelse).</i></article><article class="legalP" id="kapittel-5-ledd-24">Uansett om en tjenestemann er ugild, kan han behandle eller treffe foreløpig avgjørelse i en sak dersom utsettelse ikke kan skje uten vesentlig ulempe eller skadevirkning.</article> <article class="defaultP" margin-top="true"><i>§ 8. (avgjørelse av habilitetsspørsmålet).</i></article><article class="legalP" id="kapittel-5-ledd-25">Tjenestemannen avgjør selv om han er ugild. Dersom en part krever det og det kan gjøres uten vesentlig tidsspille, eller tjenestemannen ellers selv finner grunn til det, skal han forelegge spørsmålet for sin nærmeste overordnede til avgjørelse.</article><article class="legalP" id="kapittel-5-ledd-26">I kollegiale organ treffes avgjørelsen av organet selv, uten at vedkommende medlem deltar. Dersom det i en og samme sak oppstår spørsmål om ugildhet for flere medlemmer, kan ingen av dem delta ved avgjørelsen av sin egen eller et annet medlems habilitet, med mindre organet ellers ikke ville være vedtaksført i spørsmålet. I sistnevnte tilfelle skal alle møtende medlemmer delta.</article><article class="legalP" id="kapittel-5-ledd-27">Medlem skal i god tid si fra om forhold som gjør eller kan gjøre ham ugild. Før spørsmålet avgjøres, bør varamann eller annen stedfortreder innkalles til å møte og delta ved avgjørelsen dersom det kan gjøres uten vesentlig tidsspille eller kostnad.</article> <article class="defaultP" margin-top="true"><i>§ 9. (oppnevning av stedfortreder).</i></article><article class="legalP" id="kapittel-5-ledd-28">Når en tjenestemann er ugild, skal om nødvendig oppnevnes eller velges stedfortreder for vedkommende.</article><article class="legalP" id="kapittel-5-ledd-29">Dersom det er forbundet med særlig ulempe å få oppnevnt stedfortreder, kan Kongen for det enkelte tilfelle beslutte at saken skal overføres til sideordnet eller overordnet forvaltningsorgan.</article> <article class="defaultP" margin-top="true"><i>§ 10. (hvem habilitetsbestemmelsene gjelder for).</i></article><article class="legalP" id="kapittel-5-ledd-30">Foruten for offentlige tjenestemenn gjelder bestemmelsene i kapitlet her tilsvarende for enhver annen som utfører tjeneste eller arbeid for et forvaltningsorgan. Bestemmelsene gjelder ikke statsråd i egenskap av regjeringsmedlem.</article> <article class="defaultP" margin-top="true"><i>§ 16. (2) Kontrollantinspektøren kan utføre kontrollantoppdrag. Øvrige ansatte i Luftfartstilsynet skal ikke utføre kontrollantoppdrag.</i></article><article class="legalP" id="kapittel-5-ledd-31">En ansatt i Luftfartstilsynet kan autoriseres som kontrollant, men kun kontrollantinspektøren kan virke som kontrollant. Øvrige ansatte kan ikke virke som kontrollanter mens de er ansatt i Luftfartstilsynet. Inspektører kan imidlertid i kraft av sin stilling ta stikkprøver av treningsflyging med elever, jf. vedlegg 1a til JAR-FCL 1.055, pkt. 5. Slik treningsflyging inkluderer ferdighetsprøver og ferdighetskontroller. Inspektører kan også bli utpekt av Luftfartstilsynet til å utføre kontrollantoppdrag, jf. JAR-FCL pkt. 1.425/2.425 og AMC-FCL 1.425/2.425.</article></section></main></body></html>