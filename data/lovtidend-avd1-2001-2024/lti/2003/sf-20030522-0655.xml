<!DOCTYPE html><html lang="no"><head><title>Forskrift for graden philosophiae doctor (PhD) ved Norges teknisk-naturvitenskapelige universitet (NTNU).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-22-655</dd><dt class="dokid">DokumentID</dt><dd class="dokid">LTI/forskrift/2003-05-22-655</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 8 s 1235</dd><dt class="dateInForce">I kraft fra</dt><dd class="dateInForce">2003-05-22, 2003-08-11, 2008-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-24-1538</li><li>forskrift/1999-09-14-1117</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§46</li><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2003-06-06</dd><dt class="journalNumber">Journalnummer</dt><dd class="journalNumber">2003-0536</dd><dt class="titleShort">Korttittel</dt><dd class="titleShort">Forskrift for graden PhD ved NTNU</dd><dt class="title">Tittel</dt><dd class="title">Forskrift for graden philosophiae doctor (PhD) ved Norges teknisk-naturvitenskapelige universitet (NTNU).</dd><dt class="miscInformation">Annet om dokumentet</dt><dd class="miscInformation">Fastsatt av Styret ved NTNU 22. mai 2003 med hjemmel i lov av 12. mai 1995 nr. 22 om universiteter og høgskoler § 46 og § 50 nr. 7.</dd><dt class="refid">RefID</dt><dd class="refid">forskrift/2003-05-22-655</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for graden philosophiae doctor (PhD) ved Norges teknisk-naturvitenskapelige universitet (NTNU).<ul class="tocSubUl"><li>I<ul class="tocSubUl"><li>§ 1. Forskriftens virkeområde</li><li>§ 2. Målsetting for PhD-utdanningen</li><li>§ 3. PhD-programmer</li><li>§ 4. PhD-utdanningens innhold og organisering</li><li>§ 5. Opptak</li><li>§ 6. Avtale</li><li>§ 7. Gjennomføring av PhD-utdanningen</li><li>§ 8. Veiledning</li><li>§ 9. Rapportering</li><li>§ 10. Innlevering</li><li>§ 11. Oppnevning av bedømmelseskomité</li><li>§ 12. Komiteens innstilling og behandling av innstillingen</li><li>§ 13. Omarbeiding for ny bedømmelse</li><li>§ 14. Prøveforelesning og disputas</li><li>§ 15. Tildeling av PhD-grad</li><li>§ 16. Vitnemål og diplom</li><li>§ 17. Klage</li><li>§ 18. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-05-22-655" id="dokument"><h1>Forskrift for graden philosophiae doctor (PhD) ved Norges teknisk-naturvitenskapelige universitet (NTNU).</h1><section class="section" data-name="kapI" id="kapittel-1" data-lovdata-URL="LTI/forskrift/2003-05-22-655/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Følgende paragrafer i forskrift av 11. februar 2003 nr. 185 om studier ved NTNU, vedtatt av Styret, gjelder for doktorgradsutdanningen: § 2, § 10 – § 12, § 23 nr. 3, § 24 – § 30, § 32 – § 40, § 42 og § 44.</article><article class="legalArticle" data-lovdata-URL="LTI/forskrift/2003-05-22-655/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" id="kapittel-1-paragraf-1-ledd-1">Forskriften gjelder for doktorgradsutdanningen som fører frem til graden philosophiae doctor (PhD) ved Norges teknisk-naturvitenskapelige universitet (NTNU).</article><article class="legalP" id="kapittel-1-paragraf-1-ledd-2">Forskriften gir regler om opptak, gjennomføring og avslutning av PhD-utdanningen ved NTNU.</article></article><article class="legalArticle" data-lovdata-URL="LTI/forskrift/2003-05-22-655/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting for PhD-utdanningen</span></h3><article class="legalP" id="kapittel-1-paragraf-2-ledd-1">PhD-utdanningen er en forskerutdanning som har til formål å utdanne selvstendige forskere på internasjonalt nivå i samspill med nasjonale og internasjonale forskningsmiljøer.</article><article class="legalP" id="kapittel-1-paragraf-2-ledd-2">PhD-utdanningen tar sikte på å oppfylle nåværende og fremtidige behov for kompetanse til forskning, utvikling, veiledning og formidling ved universiteter, andre offentlige og private institusjoner, virksomheter og organisasjoner.</article></article><article class="legalArticle" data-lovdata-URL="LTI/forskrift/2003-05-22-655/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">PhD-programmer</span></h3><article class="legalP" id="kapittel-1-paragraf-3-ledd-1">PhD-utdanningen gjennomføres ved at kandidatene følger PhD-programmer som kan være programmer knyttet til fakultetene eller faglige/tverrfaglige nettverk.</article><article class="legalP" id="kapittel-1-paragraf-3-ledd-2">Styret for NTNU oppretter PhD-programmer. Når styret oppretter PhD-program, skal styret samtidig fastsette hvilket fakultet som skal administrere PhD-programmet. PhD-programmer kan opprettes i samarbeid med nasjonale eller internasjonale forskningsinstitusjoner.</article><article class="legalP" id="kapittel-1-paragraf-3-ledd-3">Alle PhD-programmer skal presenteres i NTNUs felles PhD-katalog. Fakultetet, som administrerer PhD-programmet, vedtar studieplanen og emnebeskrivelsene.</article></article><article class="legalArticle" data-lovdata-URL="LTI/forskrift/2003-05-22-655/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">PhD-utdanningens innhold og organisering</span></h3><article class="legalP" id="kapittel-1-paragraf-4-ledd-1">PhD-utdanningen er i hovedsak aktivt forskningsarbeid under veiledning.</article><article class="legalP" id="kapittel-1-paragraf-4-ledd-2">PhD-utdanningen omfatter:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-4-ledd-2-punkt-1"><article class="legalP" id="kapittel-1-paragraf-4-ledd-2-punkt-1-ledd-1">gjennomføring av et selvstendig forskningsarbeid (PhD-prosjektet) i aktivt samspill med andre forskere</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-2-punkt-2"><article class="legalP" id="kapittel-1-paragraf-4-ledd-2-punkt-2-ledd-1">utarbeidelse av en PhD-avhandling på grunnlag av PhD-prosjektet</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-2-punkt-3"><article class="legalP" id="kapittel-1-paragraf-4-ledd-2-punkt-3-ledd-1">en godkjent opplæringsdel, jf. pkt. 7.3</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-2-punkt-4"><article class="legalP" id="kapittel-1-paragraf-4-ledd-2-punkt-4-ledd-1">deltagelse i aktive forskermiljøer, nasjonalt og internasjonalt</article></article></li><li data-li-identifier="-" data-name="-"><article class="listArticle" id="kapittel-1-paragraf-4-ledd-2-punkt-5"><article class="legalP" id="kapittel-1-paragraf-4-ledd-2-punkt-5-ledd-1">faglig formidling, inkludert vitenskapelig publisering av PhD-prosjektet.</article></article></li></ul></article></article><article class="legalArticle" data-lovdata-URL="LTI/forskrift/2003-05-22-655/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h3> <article class="defaultP" margin-top="true"><i>5.1 Søkerens formelle kompetanse</i></article><article class="legalP" id="kapittel-1-paragraf-5-ledd-1">For å bli opptatt til et PhD-program, må søkeren ha mastergrad eller tilsvarende utdanning som fakultetet har godkjent som grunnlag for opptak til PhD-programmet hvor vedkommende søker opptak.</article><article class="legalP" id="kapittel-1-paragraf-5-ledd-2">Søkeren skal ha en sterk faglig bakgrunn fra sitt tidligere studium, og ha en veid gjennomsnittskarakter de siste 2 år (tilsvarende 120 studiepoeng), av mastergradstudiet eller tilsvarende utdanning som er lik B eller bedre sammenholdt med NTNUs karakterskala.</article><article class="legalP" id="kapittel-1-paragraf-5-ledd-3">Søkere med svakere karakterbakgrunn vil kunne bli opptatt dersom det legges frem dokumentasjon som sannsynliggjør at kandidaten vil være egnet til en PhD-utdanning.</article><article class="legalP" id="kapittel-1-paragraf-5-ledd-4">Fakultetet kan stille krav om at søkere gjennomgår særskilte kurs og/eller består særskilte prøver før opptak.</article><article class="legalP" id="kapittel-1-paragraf-5-ledd-5">Karakterer, andre relevante kvalifikasjoner og den innsendte PhD-planen, jf. pkt. 5.2, danner grunnlag for vurdering av søkere.</article><article class="legalP" id="kapittel-1-paragraf-5-ledd-6">Godkjenning av plan for opplæringsdelen, jf. pkt. 7.3 skjer i henhold til kravene som stilles i PhD-programmet det søkes om opptak til.</article><article class="legalP" id="kapittel-1-paragraf-5-ledd-7">For opptak til organiserte forskerskoler og PhD-program der søkere tas opp til forskerlinjer ved profesjonsstudiene, gjelder egne regler.</article> <article class="defaultP" margin-top="true"><i>5.2 Søknaden – PhD-plan</i></article><article class="legalP" id="kapittel-1-paragraf-5-ledd-8">Søknad om opptak utarbeides på eget skjema. PhD-planen, herunder prosjektbeskrivelsen, skal utarbeides i samarbeid med hovedveileder og gjøre rede for tema, problemstillinger samt valg av teori og metode. Omfanget av prosjektbeskrivelsen skal normalt være på 5-10 sider. Ved søknad om opptak kan kandidaten levere skisse til prosjektbeskrivelse i samarbeid med hovedveileder, men det skal da utarbeides en fullstendig prosjektbeskrivelse innen seks måneder etter opptak.</article><article class="legalP" id="kapittel-1-paragraf-5-ledd-9">Søknaden skal inneholde en PhD-plan som omfatter:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-1"><article class="legalP" id="kapittel-1-paragraf-5-ledd-9-punkt-1-ledd-1">plan for opplæringsdelen</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-2"><article class="legalP" id="kapittel-1-paragraf-5-ledd-9-punkt-2-ledd-1">prosjektbeskrivelse</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-3"><article class="legalP" id="kapittel-1-paragraf-5-ledd-9-punkt-3-ledd-1">forslag til veileder/-e</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-4"><article class="legalP" id="kapittel-1-paragraf-5-ledd-9-punkt-4-ledd-1">fremdriftsplan</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-5"><article class="legalP" id="kapittel-1-paragraf-5-ledd-9-punkt-5-ledd-1">finansieringsplan</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-6"><article class="legalP" id="kapittel-1-paragraf-5-ledd-9-punkt-6-ledd-1">angivelse av behov for faglige og materielle ressurser</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-7"><article class="legalP" id="kapittel-1-paragraf-5-ledd-9-punkt-7-ledd-1">plan for faglig formidling</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-8"><article class="legalP" id="kapittel-1-paragraf-5-ledd-9-punkt-8-ledd-1">plan for oppfyllelse av residensplikt</article></article></li><li data-li-identifier="-" data-name="-"><article class="listArticle" id="kapittel-1-paragraf-5-ledd-9-punkt-9"><article class="legalP" id="kapittel-1-paragraf-5-ledd-9-punkt-9-ledd-1">redegjørelse for deltagelse i aktive forskermiljøer, nasjonalt og internasjonalt.</article></article></li></ul></article><article class="legalP" id="kapittel-1-paragraf-5-ledd-10">Dersom søkeren planlegger å bruke et annet språk i avhandlingen enn det som er godkjent i henhold til pkt. 7.4 sjette ledd, skal søknad om godkjenning av dette leveres sammen med planen for studiet.</article> <article class="defaultP" margin-top="true"><i>5.3 Opptaksmyndighet</i></article><article class="legalP" id="kapittel-1-paragraf-5-ledd-11">Søknad om opptak skal stiles til fakultetet og sendes via instituttet. Instituttet vurderer søknaden, herunder om vilkårene for opptak er oppfylt og om prosjektet er gjennomførbart med tilgjengelige ressurser og innenfor normert studietid. Instituttet gir sin innstilling til fakultetet. Fakultetet selv er opptaksmyndighet. Behandling av søknaden bør ikke overstige 6 uker.</article><article class="legalP" id="kapittel-1-paragraf-5-ledd-12">Dersom søkers prosjekt tilsier at det kan være aktuelt med tilknytning til flere fagmiljøer, skal fakultetet innhente uttalelse fra alle relevante fagmiljøer før opptak.</article><article class="legalP" id="kapittel-1-paragraf-5-ledd-13">Fakultetet rangerer kvalifiserte søkere i tilfeller der antall søkere overstiger opptakskapasiteten til PhD-programmet.</article></article><article class="legalArticle" data-lovdata-URL="LTI/forskrift/2003-05-22-655/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h3><article class="legalP" id="kapittel-1-paragraf-6-ledd-1">Opptak formaliseres i form av skriftlig avtale for PhD-utdanningen ved NTNU. Avtalen inngås mellom PhD-kandidat, instituttet, veileder/-e og det fakultet kandidaten er tatt opp ved, eventuelt også med eksterne institusjoner.</article><article class="legalP" id="kapittel-1-paragraf-6-ledd-2">Avtalen regulerer partenes gjensidige rettigheter og plikter.</article><article class="legalP" id="kapittel-1-paragraf-6-ledd-3">Endringer i de forhold som omtales i avtalen, skal forelegges fakultetet til godkjenning.</article></article><article class="legalArticle" data-lovdata-URL="LTI/forskrift/2003-05-22-655/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av PhD-utdanningen</span></h3> <article class="defaultP" margin-top="true"><i>7.1 Normert tid</i></article><article class="legalP" id="kapittel-1-paragraf-7-ledd-1">Doktorgradsutdanningen er normert til tre års fulltidsstudier (180 studiepoeng). Avtaleperioden kan forlenges ved permisjoner og avtalt deltidsstudier som godkjennes av fakultetet. Eventuelt pliktarbeid kommer i tillegg.</article><article class="legalP" id="kapittel-1-paragraf-7-ledd-2">Maksimal studietid for PhD-utdanningen er 6 år fra opptak til innlevering av avhandlingen til bedømmelse. Permisjoner, lengre sykefravær, pliktarbeid og godkjente deltidsstudier medregnes ikke i de 6 årene. Kandidaten mister retten til å disputere hvis maksimal studietid overskrides. Vedtak om at maksimal studietid er overskredet treffes av fakultetet selv.</article> <article class="defaultP" margin-top="true"><i>7.2 Residensplikt</i></article><article class="legalP" id="kapittel-1-paragraf-7-ledd-3">Kandidaten må ha et opphold ved NTNU på minst ett år av PhD-utdanningen. Hovedveileder skal føre tilsyn med at residensplikten overholdes. I spesielle tilfeller, etter anbefaling fra hovedveileder og institutt, kan kravet om residensplikt reduseres, men det skal legges vekt på at den foreslåtte ordningen ivaretar de faglige krav til veiledning, samt NTNUs ønske om at kandidaten skal bidra til institusjonens faglige miljø.</article> <article class="defaultP" margin-top="true"><i>7.3 Opplæringsdelen</i></article><article class="legalP" id="kapittel-1-paragraf-7-ledd-4">Opplæringsdelen av PhD-programmet skal inneholde den faglige og metodiske skolering.</article><article class="legalP" id="kapittel-1-paragraf-7-ledd-5">Fakultetet skal gi alle PhD-kandidater tilbud om opplæring på høyt vitenskapelig nivå. Dersom fakultetet som administrerer PhD-programmet ikke selv arrangerer hele opplæringsdelen, skal forholdene legges til rette for at kandidaten får tilsvarende opplæring ved andre enheter/fakulteter eller ved en annen institusjon som gir godkjent PhD-utdanning. I emner der det ikke foreligger egnet kurstilbud, kan individuelt lesepensum godkjennes som en del av opplæringsdelen.</article><article class="legalP" id="kapittel-1-paragraf-7-ledd-6">Opplæringsdelen skal ha et samlet omfang på minst 30 studiepoeng, tilsvarende et halvt års fulltidsstudium. Minimum 20 studiepoeng skal være studieplanfestede emner i PhD-katalogen. PhD-kandidaten skal selv melde seg til vurdering, i samsvar med planen for opplæringsdelen, innen de frister Universitetsdirektøren fastsetter.</article><article class="legalP" id="kapittel-1-paragraf-7-ledd-7">For å bestå et emne kreves et nivå som tilsvarer karakteren B eller bedre sammenholdt med NTNUs karakterskala.</article><article class="legalP" id="kapittel-1-paragraf-7-ledd-8">Fakultetet kan gi fritak for deltagelse i deler av opplæringsdelen dersom tilsvarende krav er oppfylt ved en annen enhet/fakultet eller institusjon som gir godkjent opplæring.</article><article class="legalP" id="kapittel-1-paragraf-7-ledd-9">Søknad om endringer i godkjent plan for opplæringsdelen avgjøres av fakultetet etter anbefaling av instituttet. Søknaden skal utarbeides i samråd med hovedveileder.</article> <article class="defaultP" margin-top="true"><i>7.4 Avhandlingen</i></article><article class="legalP" id="kapittel-1-paragraf-7-ledd-10">Avhandlingen skal være et selvstendig, vitenskapelig arbeid av internasjonal standard og på et høyt faglig nivå når det gjelder problemformuleringer, begrepsmessig presisering, metodisk, teoretisk og empirisk grunnlag, dokumentasjon og fremstillingsform. Avhandlingen skal bidra til å utvikle ny faglig kunnskap og ligge på et faglig nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="kapittel-1-paragraf-7-ledd-11">Arbeid som har vært godtatt som grunnlag for tidligere vurdering til en høyere grad, kan ikke antas til bedømmelse med mindre arbeidet inngår som en mindre del av en avhandling som består av flere sammenhengende arbeid.</article><article class="legalP" id="kapittel-1-paragraf-7-ledd-12">Flere mindre arbeid kan godkjennes som deler av avhandlingen når de etter sitt innhold utgjør et hele. I tillegg til de enkelte delene skal det da utarbeides en sammenfatning som gjør nærmere rede for grunnlag og helhet i avhandlingen.</article><article class="legalP" id="kapittel-1-paragraf-7-ledd-13">En avhandling kan ikke innleveres til bedømmelse av flere i fellesskap. I avhandlingen kan det inngå manuskripter til eller allerede publiserte artikler som er skrevet sammen med veileder/-e eller andre forfattere, forutsatt at kandidatens bidrag representerer en selvstendig innsats som kan identifiseres. I slike tilfeller skal det gis en redegjørelse i avhandlingens forord slik at kandidatens bidrag kan identifiseres.</article><article class="legalP" id="kapittel-1-paragraf-7-ledd-14">Et arbeid eller deler av et arbeid som kandidaten tidligere har fått bedømt og godkjent eller underkjent for doktorgraden ved annet norsk eller utenlandsk universitet eller høgskole, kan ikke antas til bedømmelse, selv om arbeidet innleveres i omarbeidet skikkelse.</article><article class="legalP" id="kapittel-1-paragraf-7-ledd-15">Avhandlingen skal fortrinnsvis være skrevet på engelsk eller norsk. Dersom kandidaten ønsker å benytte et annet språk enn disse, skal det være søkt om dette ved opptak, jf. pkt. 5.2, tredje ledd.</article><article class="legalP" id="kapittel-1-paragraf-7-ledd-16">Avhandlingen skal være offentlig tilgjengelig.</article><article class="legalP" id="kapittel-1-paragraf-7-ledd-17">Navn på veileder/-e skal fremgå av avhandlingens forord.</article></article><article class="legalArticle" data-lovdata-URL="LTI/forskrift/2003-05-22-655/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Veiledning</span></h3><article class="legalP" id="kapittel-1-paragraf-8-ledd-1">Veileder/-e oppnevnes av fakultetet selv. Når det oppnevnes flere veiledere, skal en oppnevnes som hovedveileder. Hovedveileder er ansvarlig for veiledningen.</article><article class="legalP" id="kapittel-1-paragraf-8-ledd-2">Hovedveileder skal være ansatt i vitenskapelig stilling ved NTNU. Veileder/-ne skal ha doktorgrad eller tilsvarende faglig kompetanse innenfor fagfeltet.</article><article class="legalP" id="kapittel-1-paragraf-8-ledd-3">PhD-kandidaten og veileder/-e forutsettes å holde jevnlig kontakt. Kandidat og veileders plikter ved gjennomføring av veiledningen fremgår av avtale om PhD-utdanningen, jf. § 6.</article></article><article class="legalArticle" data-lovdata-URL="LTI/forskrift/2003-05-22-655/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rapportering</span></h3><article class="legalP" id="kapittel-1-paragraf-9-ledd-1">I løpet av avtaleperioden skal PhD-kandidaten årlig levere skriftlige rapporter til fakultetet om fremdrift i henhold til PhD-planen. Veileder/-ne leverer årlig separat rapport til fakultetet med kopi til instituttene. Rapportene skrives på særskilt skjema.</article></article><article class="legalArticle" data-lovdata-URL="LTI/forskrift/2003-05-22-655/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innlevering</span></h3><article class="legalP" id="kapittel-1-paragraf-10-ledd-1">Søknad om å få avhandlingen bedømt rettes til fakultetet. Det skal foreligge dokumentasjon for at opplæringsdelen er bestått. Søknaden følges av det antall eksemplarer av avhandlingen fakultetet bestemmer. Dersom avhandlingen godkjennes til disputas, leveres ytterligere det antall eksemplarer som fakultetet bestemmer. Avhandlingen skal leveres i godkjent standardisert format. Sammen med avhandlingen leveres et kortfattet sammendrag i godkjent standardisert format på norsk og engelsk. Disse kan tjene som pressemelding. Avhandlingen skal være offentlig tilgjengelig senest fire uker før disputasen holdes.</article><article class="legalP" id="kapittel-1-paragraf-10-ledd-2">Et innlevert arbeid kan ikke trekkes tilbake før det er endelig avgjort om det er verdig til å forsvares for PhD-graden. Doktoranden har kun anledning til å foreta rettinger av formell art etter innlevering, forutsatt at han eller hun lager en oversikt over samtlige rettinger som er foretatt i det innleverte arbeid. Oversikten leveres inn senest fire uker før disputasen.</article><article class="legalP" id="kapittel-1-paragraf-10-ledd-3">Disputas bør avholdes innen 4 måneder etter innlevering av avhandlingen.</article></article><article class="legalArticle" data-lovdata-URL="LTI/forskrift/2003-05-22-655/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Oppnevning av bedømmelseskomité</span></h3><article class="legalP" id="kapittel-1-paragraf-11-ledd-1">Til å bedømme avhandlingen og forsvaret av den, oppnevner fakultetet selv en sakkyndig bedømmelseskomité på minst tre medlemmer etter begrunnet forslag fra aktuelt institutt/fagmiljø. Begrunnelsen skal vise hvordan komiteen samlet dekker avhandlingens fagfelt. Forslaget skal foreligge ved innlevering av avhandlingen.</article><article class="legalP" id="kapittel-1-paragraf-11-ledd-2">Minst to av komitémedlemmene skal være uten tilknytning til NTNU. Komiteen skal ha minst ett utenlandsk medlem med mindre spesielle faglige hensyn gjør dette umulig. Begge kjønn skal så fremt mulig være representert i komiteen. Medlemmene skal ha doktorgrad eller tilsvarende faglig kompetanse.</article><article class="legalP" id="kapittel-1-paragraf-11-ledd-3">Fakultetet selv utpeker administrator for komiteen. Oppnevnte veiledere kan ikke administrere komiteens arbeid.</article><article class="legalP" id="kapittel-1-paragraf-11-ledd-4">Hvis en avhandling leveres inn i omarbeidet versjon for ny bedømmelse, bør minst ett medlem fra den opprinnelige bedømmelseskomiteen delta i den nye komiteens arbeid.</article><article class="legalP" id="kapittel-1-paragraf-11-ledd-5">Habilitetsreglene i forvaltningslovens § 6 gjelder for komiteens medlemmer, jf. lovens § 10. Oppnevnte veiledere kan ikke være medlem av komiteen, men kan om ønskelig innkalles til møter i denne for å gjøre rede for veiledningen og arbeidet med avhandlingen.</article><article class="legalP" id="kapittel-1-paragraf-11-ledd-6">Det bør normalt ikke gå mer enn fire uker fra avhandlingen innleveres til doktoranden underrettes om komiteens sammensetning. Doktoranden kan gi skriftlige merknader til komiteens sammensetning innen 1 uke. Hvis doktoranden ikke har merknader, skal fakultetet underrettes snarest mulig.</article><article class="legalP" id="kapittel-1-paragraf-11-ledd-7">I forbindelse med oppnevnelse av bedømmelseskomiteen fastsetter fakultetet selv en tidsfrist for når komiteens innstilling skal foreligge. Tidsfristen bør normalt ikke være lengre enn 3 måneder etter at avhandlingen er sendt komitémedlemmene.</article></article><article class="legalArticle" data-lovdata-URL="LTI/forskrift/2003-05-22-655/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Komiteens innstilling og behandling av innstillingen</span></h3><article class="legalP" id="kapittel-1-paragraf-12-ledd-1">Komiteen avgir, innen den frist som fakultetet har fastsatt, en felles begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for PhD-graden. Dissenser skal begrunnes. Komiteen kan kreve fremlagt doktorandens grunnlagsmateriale og utfyllende eller oppklarende tilleggsinformasjon.</article><article class="legalP" id="kapittel-1-paragraf-12-ledd-2">Bedømmelseskomiteens innstilling med eventuelle dissenser og individuelle uttalelser tilstiles fakultetet og oversendes doktoranden, som gis en frist på 14 dager til å fremme skriftlige merknader til innstillingen. Hvis doktoranden ikke ønsker å fremme skriftlige merknader, underrettes fakultetet snarest om dette.</article><article class="legalP" id="kapittel-1-paragraf-12-ledd-3">Doktorandens merknader skal forelegges bedømmelseskomiteen før fakultetet selv fatter realitetsvedtak i saken.</article><article class="legalP" id="kapittel-1-paragraf-12-ledd-4">Bedømmelseskomiteens innstilling med eventuelle merknader behandles av fakultetet.</article><article class="legalP" id="kapittel-1-paragraf-12-ledd-5">Fakultetet kan ikke tilsidesette en enstemmig komitéinnstilling.</article><article class="legalP" id="kapittel-1-paragraf-12-ledd-6">Ved dissenser i komitéinnstillingen kan fakultetet følge innstillingen fra flertallet i komiteen. Hvis fakultetet finner at det er begrunnet tvil om en avhandling bør godkjennes eller ikke, skal fakultetet oppnevne to nye sakkyndige, som avgir individuelle uttalelser. Dersom begge de nye sakkyndige slutter seg til flertallets innstilling i den opprinnelige komitéinnstillingen, skal denne innstillingen følges. I andre tilfeller avgjør fakultetet hvilken innstilling som skal følges.</article></article><article class="legalArticle" data-lovdata-URL="LTI/forskrift/2003-05-22-655/§13" data-name="§13" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Omarbeiding for ny bedømmelse</span></h3><article class="legalP" id="kapittel-1-paragraf-13-ledd-1">En avhandling som ikke godkjennes for disputas, kan likevel anbefales innlevert i omarbeidet versjon for ny bedømmelse dersom komiteen mener at en omarbeiding vil kunne gi tilfredsstillende resultat innen rammen av ca. seks måneders arbeidsinnsats.</article><article class="legalP" id="kapittel-1-paragraf-13-ledd-2">En avhandling som ikke er blitt godkjent ved en tidligere bedømmelse, kan bedømmes i omarbeidet skikkelse, enten som eneste arbeid eller som ett av flere sammenhengende arbeider, først seks måneder etter at fakultetet har fattet beslutning om å forkaste avhandlingen. Bedømmelse på ny kan bare finne sted en gang.</article></article><article class="legalArticle" data-lovdata-URL="LTI/forskrift/2003-05-22-655/§14" data-name="§14" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Prøveforelesning og disputas</span></h3><article class="legalP" id="kapittel-1-paragraf-14-ledd-1">Det skal avholdes en prøveforelesning over oppgitt tema fortrinnsvis på samme dag som disputas. Bedømmelseskomiteen vurderer prøveforelesningen, som skal finnes tilfredsstillende. Tema for prøveforelesningen bestemmes av komiteen og kunngjøres 14 dager før forelesningen.</article><article class="legalP" id="kapittel-1-paragraf-14-ledd-2">Dersom bedømmelseskomiteen finner prøveforelesningen tilfredsstillende, skal doktoranden forsvare avhandlingen i disputas.</article><article class="legalP" id="kapittel-1-paragraf-14-ledd-3">Prøveforelesning og disputas skal skje på det språket som administrator bestemmer.</article><article class="legalP" id="kapittel-1-paragraf-14-ledd-4">Disputasen skal være offentlig. Det skal normalt være to opponenter som skal være medlemmer av bedømmelseskomiteen. De utpekes av fakultetet.</article><article class="legalP" id="kapittel-1-paragraf-14-ledd-5">Disputasen ledes av dekanus eller den denne bemyndiger. Oppnevnt veileder kan ikke lede disputas. Den som leder disputasen, gjør kort rede for innleveringen og bedømmelsen av avhandlingen og for prøveforlesningen og bedømmelsen av denne. Deretter redegjør doktoranden for hensikten med og resultatene av de vitenskapelige undersøkelsene i avhandlingen. Første opponent innleder diskusjonen og andre opponent avslutter disputasen. Øvrige tilstedeværende som ønsker å delta i drøftingen, må under disputasen gi melding om dette til disputasens leder innen et tidspunkt som denne fastsetter og kunngjør ved åpningen av disputasen.</article><article class="legalP" id="kapittel-1-paragraf-14-ledd-6">Etter disputasen sender bedømmelseskomiteen en begrunnet innberetning til fakultetet der den gjør rede for hvordan den har vurdert prøveforelesningen, avhandlingen og forsvaret av avhandlingen. Komiteen skal gi en vurdering av det faglige nivå på avhandlingen i forhold til internasjonal standard for tilsvarende doktorgrad. Innberetningen skal konkludere med om prøvene samlet sett er godkjent/ikke godkjent.</article><article class="legalP" id="kapittel-1-paragraf-14-ledd-7">Hvis disputasen ikke godkjennes, kan ny prøve først avlegges fire måneder etter disputasen. Disputasen skal så vidt mulig vurderes av den opprinnelige bedømmelseskomiteen.</article></article><article class="legalArticle" data-lovdata-URL="LTI/forskrift/2003-05-22-655/§15" data-name="§15" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tildeling av PhD-grad</span></h3><article class="legalP" id="kapittel-1-paragraf-15-ledd-1">PhD-graden tildeles på grunnlag av:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-15-ledd-1-punkt-1"><article class="legalP" id="kapittel-1-paragraf-15-ledd-1-punkt-1-ledd-1">godkjent gjennomføring av opplæringsdelen</article></article></li><li data-li-identifier="-" data-name="-"><article class="listArticle" id="kapittel-1-paragraf-15-ledd-1-punkt-2"><article class="legalP" id="kapittel-1-paragraf-15-ledd-1-punkt-2-ledd-1">godkjent offentlig prøveforelesning over oppgitt tema</article></article></li><li data-li-identifier="-" data-name="-"><article class="listArticle" id="kapittel-1-paragraf-15-ledd-1-punkt-3"><article class="legalP" id="kapittel-1-paragraf-15-ledd-1-punkt-3-ledd-1">godkjent vitenskapelig avhandling og et tilfredsstillende forsvar i en offentlig disputas.</article></article></li></ul></article><article class="legalP" id="kapittel-1-paragraf-15-ledd-2">Etter tilråding fra bedømmelseskomiteen avgjør fakultetet selv om doktoranden skal tildeles graden philosophiae doctor (PhD).</article></article><article class="legalArticle" data-lovdata-URL="LTI/forskrift/2003-05-22-655/§16" data-name="§16" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål og diplom</span></h3><article class="legalP" id="kapittel-1-paragraf-16-ledd-1">Vitnemål utferdiges fortløpende. Vitnemålet skal inneholde opplysninger om tittelen på avhandlingen, tema for prøveforelesningen, emner i opplæringsdelen og veileder/-e. Vitnemålet underskrives av dekanus. Diploma supplement inngår som en del av vitnemålet.</article><article class="legalP" id="kapittel-1-paragraf-16-ledd-2">I tillegg får doktoren et doktorgradsdiplom som underskrives av rektor og dekanus.</article></article><article class="legalArticle" data-lovdata-URL="LTI/forskrift/2003-05-22-655/§17" data-name="§17" id="kapittel-1-paragraf-17"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3> <article class="defaultP" margin-top="true"><i>17.1 Klage over avslag på søknad om opptak eller vedtak om opphør av studierett</i></article><article class="legalP" id="kapittel-1-paragraf-17-ledd-1">Avslag på søknad om opptak kan påklages etter reglene i forvaltningslovens § 28 flg. Det samme gjelder vedtak om opphør av studierett. Grunngitt klage sendes til fakultetet. Blir avslaget opprettholdt, sendes klagen til Den sentrale klagenemnd ved NTNU til endelig avgjørelse.</article><article class="legalP" id="kapittel-1-paragraf-17-ledd-2">Ved klage over sensur eller formelle feil gjelder lov om universiteter og høgskoler av 12. mai 1995 nr. 22 § 51 og § 52.</article> <article class="defaultP" margin-top="true"><i>17.2 Klage over avslag på søknad om bedømmelse, ikke godkjent avhandling, prøveforelesning eller forsvar</i></article><article class="legalP" id="kapittel-1-paragraf-17-ledd-3">Avslag på søknad om å få avhandlingen bedømt og vedtak om ikke godkjent avhandling, prøveforelesning eller forsvar kan påklages etter reglene i forvaltningslovens § 28 flg. Grunngitt klage sendes fakultetet. Fakultetet kan oppheve eller endre vedtaket hvis det finner klagen begrunnet. Hvis fakultetet ikke tar klagen til følge, sendes klagen til NTNUs styre til avgjørelse. Klageinstansen kan prøve alle sider ved det påklagede vedtak.</article><article class="legalP" id="kapittel-1-paragraf-17-ledd-4">Dersom fakultetet eller klageinstansen finner grunn til det, kan det oppnevnes enkeltpersoner eller et utvalg til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2003-05-22-655/§18" data-name="§18" id="kapittel-1-paragraf-18"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-1-paragraf-18-ledd-1">Forskriften trer i kraft straks.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-05-22-655/KAPITTEL_2"><h2 data-text-align="center">II</h2><article class="marginIdArticle" id="kapittel-2-punkt-1"><span class="data-marginOriginalId">1.</span><article class="legalP" id="kapittel-2-punkt-1-ledd-1">---</article></article><article class="marginIdArticle" id="kapittel-2-punkt-2"><span class="data-marginOriginalId">2.</span><article class="legalP" id="kapittel-2-punkt-2-ledd-1">---</article></article><article class="marginIdArticle" id="kapittel-2-punkt-3"><span class="data-marginOriginalId">3.</span><article class="legalP" id="kapittel-2-punkt-3-ledd-1">---</article></article><article class="marginIdArticle" id="kapittel-2-punkt-4"><span class="data-marginOriginalId">4.</span><article class="legalP" id="kapittel-2-punkt-4-ledd-1">Styret vedtar følgende overgangsregler mellom de gamle doktorgradene og PhD:</article></article><article class="marginIdArticle" id="kapittel-2-punkt-5"><span class="data-marginOriginalId">4.1.</span><article class="legalP" id="kapittel-2-punkt-5-ledd-1">Kandidater som er tatt opp til gradene dr.art., dr.ing., dr.med., dr.polit., dr.psychol., dr.scient. og som ønsker å få tildelt disse gradene (innen utgangen av studieåret 2007/2008), følger reglementene for disse gradene, men følgende paragrafer i forskrift for graden philosophiae doctor (PhD) ved NTNU skal også gjelde for disse kandidatene fra 11.08.2003:<ul class="defaultList"><li><article class="listArticle" id="kapittel-2-punkt-5-ledd-1-punkt-1"><article class="legalP" id="kapittel-2-punkt-5-ledd-1-punkt-1-ledd-1">§ 10. Innlevering</article></article></li><li><article class="listArticle" id="kapittel-2-punkt-5-ledd-1-punkt-2"><article class="legalP" id="kapittel-2-punkt-5-ledd-1-punkt-2-ledd-1">§ 11. Oppnevning av bedømmelseskomité</article></article></li><li><article class="listArticle" id="kapittel-2-punkt-5-ledd-1-punkt-3"><article class="legalP" id="kapittel-2-punkt-5-ledd-1-punkt-3-ledd-1">§ 12. Komiteens innstilling og behandling av innstillingen</article></article></li><li><article class="listArticle" id="kapittel-2-punkt-5-ledd-1-punkt-4"><article class="legalP" id="kapittel-2-punkt-5-ledd-1-punkt-4-ledd-1">§ 13. Omarbeiding for ny bedømmelse</article></article></li><li><article class="listArticle" id="kapittel-2-punkt-5-ledd-1-punkt-5"><article class="legalP" id="kapittel-2-punkt-5-ledd-1-punkt-5-ledd-1">§ 14. Prøveforelesning og disputas</article></article></li><li><article class="listArticle" id="kapittel-2-punkt-5-ledd-1-punkt-6"><article class="legalP" id="kapittel-2-punkt-5-ledd-1-punkt-6-ledd-1">§ 16. Vitnemål og diplom</article></article></li><li><article class="listArticle" id="kapittel-2-punkt-5-ledd-1-punkt-7"><article class="legalP" id="kapittel-2-punkt-5-ledd-1-punkt-7-ledd-1">§ 17. Klage</article></article></li></ul></article><article class="legalP" id="kapittel-2-punkt-5-ledd-2">Henvisningen innledningsvis i forskrift for graden PhD om hvilke paragrafer i forskrift om studier ved NTNU, vedtatt 11. februar 2003 nr. 185, som skal gjelde for doktorgradsutdanningen, skal også gjelde for de som er tatt opp til de gamle gradene og som ønsker å få tildelt disse.</article></article><article class="marginIdArticle" id="kapittel-2-punkt-6"><span class="data-marginOriginalId">4.2</span><article class="legalP" id="kapittel-2-punkt-6-ledd-1">Kandidater som ønsker overgang fra de gamle gradene til PhD kan søke fakultetet om dette. Fakultetet fastsetter eventuell frist for slik søknad.</article></article><article class="marginIdArticle" id="kapittel-2-punkt-7"><span class="data-marginOriginalId">5.</span><article class="legalP" id="kapittel-2-punkt-7-ledd-1">Opphevelse av forskrifter:</article></article><article class="marginIdArticle" id="kapittel-2-punkt-8"><span class="data-marginOriginalId">5.1</span><article class="legalP" id="kapittel-2-punkt-8-ledd-1">Forskrift av 24. april 1997 nr. 1538 for doktorgrader med krav om organisert forskerutdanning ved Norges teknisk-naturvitenskapelige universitet (NTNU) (dr.art., dr.ing., dr.med., dr.polit., dr.scient.) oppheves fra 1. juli 2008.</article><article class="legalP" id="kapittel-2-punkt-8-ledd-2">§ 7, § 8, § 9, § 10, § 11, annet ledd og § 12 oppheves fra 11. august 2003.</article></article><article class="marginIdArticle" id="kapittel-2-punkt-9"><span class="data-marginOriginalId">5.2.</span><article class="legalP" id="kapittel-2-punkt-9-ledd-1">Forskrift av 14. september 1999 nr. 1117 om utfyllende regler for gradene dr.ing. og dr.scient. ved Norges teknisk-naturvitenskapelige universitet (NTNU) oppheves fra 1. juli 2008.</article><article class="legalP" id="kapittel-2-punkt-9-ledd-2">§ 4-2 bokstav k, § 7, § 8, § 9, § 10 og § 11, annet og tredje ledd oppheves fra 11. august 2003.</article></article><article class="marginIdArticle" id="kapittel-2-punkt-10"><span class="data-marginOriginalId">5.3.</span><article class="legalP" id="kapittel-2-punkt-10-ledd-1">De respektive fakultet gis myndighet til å oppheve utfyllende regler for gradene dr.art., dr.med., og dr.polit., fastsatt med hjemmel i standardforskriftens § 13. Utfyllende regler skal senest oppheves 1. juli 2008.</article></article><article class="marginIdArticle" id="kapittel-2-punkt-11"><span class="data-marginOriginalId">6.</span><article class="legalP" id="kapittel-2-punkt-11-ledd-1">Styret vedtar at kandidater som er tatt opp til PhD-graden mellom 11. oktober 2002 og 22. mai 2003 og som har fulgt reglement for de gamle gradene, skal følge forskrift for graden PhD ved NTNU. Fakultetet får myndighet til å vedta overgangsordninger/innpasninger dersom det er behov for det for disse kandidatene.</article></article><article class="marginIdArticle" id="kapittel-2-punkt-12"><span class="data-marginOriginalId">7.</span><article class="legalP" id="kapittel-2-punkt-12-ledd-1">---</article></article><article class="marginIdArticle" id="kapittel-2-punkt-13"><span class="data-marginOriginalId">8.</span><article class="legalP" id="kapittel-2-punkt-13-ledd-1">---</article></article></section></main></body></html>