<!DOCTYPE html><html lang="no"><head><title>Forskrift om krav til teknisk standard for anlegg som nyttes i oppdrettsvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-12-1052</dd><dt class="dokid">DokumentID</dt><dd class="dokid">LTI/forskrift/2003-08-12-1052</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 1936</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-68/§16</li></ul></dd><dt class="dateOfPublication">Kunngjort</dt><dd class="dateOfPublication">2003-08-19</dd><dt class="journalNumber">Journalnummer</dt><dd class="journalNumber">2003-0900</dd><dt class="titleShort">Korttittel</dt><dd class="titleShort">Forskrift om krav til oppdrettsanlegg</dd><dt class="title">Tittel</dt><dd class="title">Forskrift om krav til teknisk standard for anlegg som nyttes i oppdrettsvirksomhet.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 12. august 2003 med hjemmel i lov av 14. juni 1985 nr. 68 om oppdrett av fisk, skalldyr m.v. § 16.</dd><dt class="refid">RefID</dt><dd class="refid">forskrift/2003-08-12-1052</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om krav til teknisk standard for anlegg som nyttes i oppdrettsvirksomhet.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel 2. Krav til sertifiserings- og inspeksjonsorgan m.m.<ul class="tocSubUl"><li>§ 4. Krav til akkrediterte sertifiseringsorgan</li><li>§ 5. Krav til akkrediterte inspeksjonsorgan</li><li>§ 6. Krav til kompetent organ</li></ul></li><li>Kapittel 3. Lokalitetsklassifisering<ul class="tocSubUl"><li>§ 7. Lokalitetsklassifisering</li></ul></li><li>Kapittel 4. Krav til flytende oppdrettsanlegg som tas i bruk etter forskriftens ikrafttredelse<ul class="tocSubUl"><li>§ 8. Krav om produktsertifiserte oppdrettsanlegg</li><li>§ 9. Brukerhåndbok</li><li>§ 10. Montering</li><li>§ 11. Særlig om fortøyning</li></ul></li><li>Kapittel 5. Krav til anlegg som er etablert før forskriftens ikrafttredelse<ul class="tocSubUl"><li>§ 12. Krav om dugelighetsbevis</li><li>§ 13. Utstedelse av og nærmere krav til dugelighetsbevis</li><li>§ 14. Endring på anlegg som innehar dugelighetsbevis</li></ul></li><li>Kapittel 6. Vedlikehold mv.<ul class="tocSubUl"><li>§ 15. Vedlikehold av flytende oppdrettsanlegg som tas i bruk etter forskriftens ikrafttredelse</li><li>§ 16. Vedlikehold av oppdrettsanlegg som har dugelighetsbevis</li><li>§ 17. Særskilt krav ved reparasjon av not</li></ul></li><li>Kapittel 7. Sluttbestemmelser<ul class="tocSubUl"><li>§ 18. Dispensasjonsadgang</li><li>§ 19. Tvangsmulkt, tilbaketrekking av tillatelse og straff mv.</li><li>§ 20. Ikrafttredelse</li></ul></li><li>Merknader til forskrift av 12. august 2003 nr. 1052 om krav til teknisk standard for anlegg som nyttes i oppdrettsvirksomhet</li></ul></li></ul></dd></dl></header><main class="documentBody" data-lovdata-URL="LTI/forskrift/2003-08-12-1052" id="dokument"><h1>Forskrift om krav til teknisk standard for anlegg som nyttes i oppdrettsvirksomhet.</h1><section class="section" data-name="kap1" id="kapittel-1" data-lovdata-URL="LTI/forskrift/2003-08-12-1052/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2003-08-12-1052/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å begrense rømming fra flytende oppdrettsanlegg gjennom å sikre forsvarlig teknisk standard på slike anlegg, samt forsvarlig drift og vedlikehold av anleggene.</article></article><article class="legalArticle" data-lovdata-URL="LTI/forskrift/2003-08-12-1052/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for oppdrettsvirksomhet som drives i medhold av lov av 14. juni 1985 nr. 68 om oppdrett av fisk, skalldyr m.v. (oppdrettsloven) hvor flytende oppdrettsanlegg blir benyttet. Forskriften gjelder videre for hovedkomponenter som inngår i nevnte anlegg.</article><article class="legalP" id="kapittel-1-paragraf-2-ledd-2">Anlegg til oppdrett av skalldyr og pigghuder omfattes ikke av forskriften. Det samme gjelder anlegg som nyttes til lagring av villfanget fisk.</article></article><article class="legalArticle" data-lovdata-URL="LTI/forskrift/2003-08-12-1052/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskrift menes med:</article> <article class="defaultP" margin-top="true"><i>Oppdrettsvirksomhet:</i> fôring, behandling eller oppbevaring av levende fisk i flytende oppdrettsanlegg samt slaktemerder i tilknytning til slakteri mv. i medhold av lov av 14. juni 1985 nr. 68 om oppdrett av fisk, skalldyr m.v.</article> <article class="defaultP" margin-top="true"><i>Produktsertifisering:</i> sertifisering fra et akkreditert sertifiseringsorgan i henhold til nasjonal eller internasjonal standard.</article> <article class="defaultP" margin-top="true"><i>Akkreditert sertifiseringsorgan:</i> sertifiseringsorgan som er akkreditert av Norsk Akkreditering eller annet akkrediteringsorgan som har undertegnet de relevante multilaterale avtaler for gjensidig internasjonal anerkjennelse.</article> <article class="defaultP" margin-top="true"><i>Akkreditert inspeksjonsorgan</i>: inspeksjonsorgan som er akkreditert av Norsk Akkreditering eller annet akkrediteringsorgan som har undertegnet de relevante multilaterale avtaler for gjensidig internasjonal anerkjennelse.</article> <article class="defaultP" margin-top="true"><i>Kompetent organ:</i> organ som kan dokumentere å ha relevant faglig kompetanse samt uavhengighet.</article> <article class="defaultP" margin-top="true"><i>Flytende oppdrettsanlegg</i>: flytende eller nedsenkbar installasjon sammensatt av hovedkomponenter, hvor levende fisk fôres, behandles eller oppbevares.</article> <article class="defaultP" margin-top="true"><i>Hovedkomponenter</i>: flytekrage, flåte, lekter, not og fortøyning.</article> <article class="defaultP" margin-top="true"><i>Dugelighetsbevis:</i> bekreftelse fra akkreditert inspeksjonsorgan om at et flytende oppdrettsanlegg som nyttes i oppdrettsvirksomhet holder et forsvarlig teknisk nivå.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-08-12-1052/KAPITTEL_2"><h2>Kapittel 2. Krav til sertifiserings- og inspeksjonsorgan m.m.</h2><article class="legalArticle" data-lovdata-URL="LTI/forskrift/2003-08-12-1052/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til akkrediterte sertifiseringsorgan</span></h3><article class="legalP" id="kapittel-2-paragraf-1-ledd-1">Sertifiseringsorganet skal være akkreditert etter NS-EN 45011 – Generelle krav til organer som har systemer for produktsertifisering.</article></article><article class="legalArticle" data-lovdata-URL="LTI/forskrift/2003-08-12-1052/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til akkrediterte inspeksjonsorgan</span></h3><article class="legalP" id="kapittel-2-paragraf-2-ledd-1">Inspeksjonsorganet skal være akkreditert etter NS-EN 45004 – Generelle krav til drift av ulike typer organer som utfører inspeksjoner. Inspeksjonsorganet må tilfredstille standardens krav til uavhengighetsklasse C eller høyere.</article></article><article class="legalArticle" data-lovdata-URL="LTI/forskrift/2003-08-12-1052/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til kompetent organ</span></h3><article class="legalP" id="kapittel-2-paragraf-3-ledd-1">Kompetent organ skal fremlegge relevant faglig kompetanse til oppdragsgiver. Organet skal være uavhengig av oppdragsgiver.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-08-12-1052/KAPITTEL_3"><h2>Kapittel 3. Lokalitetsklassifisering</h2><article class="legalArticle" data-lovdata-URL="LTI/forskrift/2003-08-12-1052/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Lokalitetsklassifisering</span></h3><article class="legalP" id="kapittel-3-paragraf-1-ledd-1">Før dugelighetsbevis utstedes eller ny lokalitet tas i bruk, skal lokalitet som faller inn under forskriftens virkeområde være klassifisert i henhold til de lokalitetsklasser som oppstilles i NS 9415 – Flytende oppdrettsanlegg – Krav til utforming, dimensjonering, utførelse, installasjon og drift (NS 9415).</article><article class="legalP" id="kapittel-3-paragraf-1-ledd-2">Lokalitetsklassifisering skal foretas av kompetent organ.</article><article class="legalP" id="kapittel-3-paragraf-1-ledd-3">Lokalitetsklassifisering omfatter ikke innhenting av grunnlagsdokumentasjon til klassifiseringen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-08-12-1052/KAPITTEL_4"><h2>Kapittel 4. Krav til flytende oppdrettsanlegg som tas i bruk etter forskriftens ikrafttredelse</h2><article class="legalArticle" data-lovdata-URL="LTI/forskrift/2003-08-12-1052/§8" data-name="§8" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav om produktsertifiserte oppdrettsanlegg</span></h3><article class="legalP" id="kapittel-4-paragraf-1-ledd-1">Flytende oppdrettsanlegg eller hovedkomponenter som tas i bruk etter forskriftens ikrafttredelse må være produktsertifisert av akkreditert sertifiseringsorgan i henhold til NS 9415 eller tilsvarende internasjonal standard. Fortøyninger omfattes ikke av denne bestemmelsen.</article><article class="legalP" id="kapittel-4-paragraf-1-ledd-2">Flytende oppdrettsanlegg og hovedkomponenter som ikke er produktsertifisert, og som er bestilt fra leverandør før forskriftens ikrafttredelse samt blir levert innen seks måneder etter denne dato, omfattes av bestemmelsene i kapittel 5.</article></article><article class="legalArticle" data-lovdata-URL="LTI/forskrift/2003-08-12-1052/§9" data-name="§9" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Brukerhåndbok</span></h3><article class="legalP" id="kapittel-4-paragraf-2-ledd-1">Leverandør av flytende oppdrettsanlegg eller hovedkomponenter som skal nyttes i oppdrettsvirksomhet plikter å levere en brukerhåndbok for anlegget eller komponenten. Brukerhåndboken skal være i samsvar med de krav som oppstilles i NS 9415.</article></article><article class="legalArticle" data-lovdata-URL="LTI/forskrift/2003-08-12-1052/§10" data-name="§10" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Montering</span></h3><article class="legalP" id="kapittel-4-paragraf-3-ledd-1">Montering av flytende oppdrettsanlegg på lokalitet skal skje i samsvar med de krav og prosedyrer som oppstilles i brukerhåndboken for anlegget og komponentene. Det samme gjelder uskiftning av hovedkomponenter i slike anlegg.</article></article><article class="legalArticle" data-lovdata-URL="LTI/forskrift/2003-08-12-1052/§11" data-name="§11" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Særlig om fortøyning</span></h3><article class="legalP" id="kapittel-4-paragraf-4-ledd-1">Leverandør av fortøyning skal være sertifisert av akkreditert sertifiseringsorgan i henhold til NS 9415.</article><article class="legalP" id="kapittel-4-paragraf-4-ledd-2">Fortøyning skal legges ut i samsvar med de krav som oppstilles fra leverandør.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-08-12-1052/KAPITTEL_5"><h2>Kapittel 5. Krav til anlegg som er etablert før forskriftens ikrafttredelse</h2><article class="legalArticle" data-lovdata-URL="LTI/forskrift/2003-08-12-1052/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav om dugelighetsbevis</span></h3><article class="legalP" id="kapittel-5-paragraf-1-ledd-1">Eier av flytende oppdrettsanlegg som var utplassert på lokalitet før forskriftens ikrafttredelse, skal innen 1. januar 2006 kunne dokumentere forsvarlig teknisk standard på anlegget gjennom utstedt dugelighetsbevis.</article><article class="legalP" id="kapittel-5-paragraf-1-ledd-2">Fiskeridirektoratet kan frem til 1. januar 2008 etter søknad dispensere fra tidsfristen der eier av anlegget kan dokumentere at driften skjer med gyldig sertifisering etter internasjonalt godkjent miljøstyringssystem.</article><article class="legalP" id="kapittel-5-paragraf-1-ledd-3">Utplasserte flytende oppdrettsanlegg som oppnår produktsertifisering etter forskriftens ikrafttredelse, vil etter dette omfattes av forskriftens kapittel 4. Det samme gjelder lekter eller flåte som vurderes av akkreditert inspeksjonsorgan til å ville ha en forsvarlig teknisk standard lenger enn frem til 2012.</article></article><article class="legalArticle" data-lovdata-URL="LTI/forskrift/2003-08-12-1052/§13" data-name="§13" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utstedelse av og nærmere krav til dugelighetsbevis</span></h3><article class="legalP" id="kapittel-5-paragraf-2-ledd-1">Dugelighetsbeviset skal utstedes av akkreditert inspeksjonsorgan og angi hvilke lokalitetsklasser anlegget kan nyttes på.</article><article class="legalP" id="kapittel-5-paragraf-2-ledd-2">Et dugelighetsbevis skal som minimum inkludere en analyse av det flytende oppdrettsanlegget i forhold til de operasjonelle krav som oppstilles i NS 9514 for den lokalitetskategori anlegget er utplassert på.</article><article class="legalP" id="kapittel-5-paragraf-2-ledd-3">Dugelighetsbevis utstedes for maksimalt 3 år av gangen og maksimalt frem til 1. januar 2012. Fra dette tidspunkt må samtlige flytende oppdrettsanlegg som omfattes av kapittel 5 være produktsertifiserte.</article><article class="legalP" id="kapittel-5-paragraf-2-ledd-4">Fiskeridirektoratet kan frem til 1. januar 2008 etter søknad godkjenne at dugelighetsbevis utstedes av kompetent organ dersom søker kan sannsynliggjøre at bruk av akkreditert inspeksjonsorgan vil være vesentlig dyrere enn bruk av kompetent organ, eller andre særlige grunner foreligger.</article></article><article class="legalArticle" data-lovdata-URL="LTI/forskrift/2003-08-12-1052/§14" data-name="§14" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Endring på anlegg som innehar dugelighetsbevis</span></h3><article class="legalP" id="kapittel-5-paragraf-3-ledd-1">Dersom det skjer en vesentlig endring på anlegg som innehar dugelighetsbevis, skal nytt dugelighetsbevis innhentes.</article><article class="legalP" id="kapittel-5-paragraf-3-ledd-2">Dersom hovedkomponenter skiftes ut i anlegg som innehar dugelighetsbevis, skal kun produktsertifiserte hovedkomponenter monteres inn i anlegget.</article><article class="legalP" id="kapittel-5-paragraf-3-ledd-3">Ved skifte av not skal noten strekktestes og oppfylle de styrkekrav som oppstilles i NS 9415 før noten igjen kan monteres inn i anlegget.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-08-12-1052/KAPITTEL_6"><h2>Kapittel 6. Vedlikehold mv.</h2><article class="legalArticle" data-lovdata-URL="LTI/forskrift/2003-08-12-1052/§15" data-name="§15" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vedlikehold av flytende oppdrettsanlegg som tas i bruk etter forskriftens ikrafttredelse</span></h3><article class="legalP" id="kapittel-6-paragraf-1-ledd-1">Oppdrettsanlegg og hovedkomponenter som nyttes til oppdrettsvirksomhet, skal vedlikeholdes i samsvar med de krav som oppstilles i brukerhåndbok fra leverandør av anlegget eller komponentene.</article></article><article class="legalArticle" data-lovdata-URL="LTI/forskrift/2003-08-12-1052/§16" data-name="§16" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Vedlikehold av oppdrettsanlegg som har dugelighetsbevis</span></h3><article class="legalP" id="kapittel-6-paragraf-2-ledd-1">Eier av anlegg som innehar dugelighetsbevis, plikter å utføre nødvendig vedlikehold av dette slik at den tekniske standarden ikke reduseres vesentlig i forhold til standarden på tidspunktet for utstedelsen av beviset.</article><article class="legalP" id="kapittel-6-paragraf-2-ledd-2">Der hovedkomponenter er skiftet ut med produktsertifiserte hovedkomponenter, skal vedlikehold av disse skje i samsvar med de krav til vedlikehold som er oppstilt i brukerhåndbok for komponentene.</article></article><article class="legalArticle" data-lovdata-URL="LTI/forskrift/2003-08-12-1052/§17" data-name="§17" id="kapittel-6-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Særskilt krav ved reparasjon av not</span></h3><article class="legalP" id="kapittel-6-paragraf-3-ledd-1">Reparasjon av not må skje på verksted som er godkjent av notleverandøren.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-08-12-1052/KAPITTEL_7"><h2>Kapittel 7. Sluttbestemmelser</h2><article class="legalArticle" data-lovdata-URL="LTI/forskrift/2003-08-12-1052/§18" data-name="§18" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjonsadgang</span></h3><article class="legalP" id="kapittel-7-paragraf-1-ledd-1">Fiskeridirektoratet kan i særlige tilfelle dispensere fra forskriften.</article></article><article class="legalArticle" data-lovdata-URL="LTI/forskrift/2003-08-12-1052/§19" data-name="§19" id="kapittel-7-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tvangsmulkt, tilbaketrekking av tillatelse og straff mv.</span></h3><article class="legalP" id="kapittel-7-paragraf-2-ledd-1">Ved overtredelse av bestemmelser gitt i medhold av denne forskrift, gjelder forskrift om tvangsmidler etter kapittel IV i lov om oppdrett av fisk, skalldyr m.v. jf. lov av 14. juni 1985 nr. 68 om oppdrett av fisk, skalldyr m.v. § 21 til § 25.</article><article class="legalP" id="kapittel-7-paragraf-2-ledd-2">Overtredelse av bestemmelser gitt i denne forskrift kan videre føre til straffansvar og til tilbaketrekking av tillatelse gitt i medhold av oppdrettsloven, jf. lov av 14. juni 1985 nr. 68 om oppdrett av fisk, skalldyr m.v. § 24 og § 25.</article></article><article class="legalArticle" data-lovdata-URL="LTI/forskrift/2003-08-12-1052/§20" data-name="§20" id="kapittel-7-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-3-ledd-1">Forskriften trer i kraft 1. januar 2004.</article></article></section><section class="section" id="kapittel-8" data-lovdata-URL="LTI/forskrift/2003-08-12-1052/KAPITTEL_8"><h2>Merknader til forskrift av 12. august 2003 nr. 1052 om krav til teknisk standard for anlegg som nyttes i oppdrettsvirksomhet</h2><article class="defaultP"><i>Innledning</i></article><article class="legalP" id="kapittel-8-ledd-1">Forskriften innfører nye krav til teknisk standard for flytende oppdrettsanlegg og hovedkomponenter som inngår i slike anlegg, NYTEK. NYTEK oppstiller krav om forhåndsklassifisering av lokaliteter som skal nyttes til oppdrettsvirksomhet samt krav om at kun produktsertifiserte flytende oppdrettsanlegg kan tas i bruk. Produktsertifiseringen skal foretas av akkreditert sertifiseringsorgan i henhold til NS 9415 – Flytende oppdrettsanlegg – Krav til utforming, dimensjonering, utførelse, installasjon og drift (NS 9415), eller tilsvarende internasjonal standard.</article><article class="legalP" id="kapittel-8-ledd-2">For flytende oppdrettsanlegg som er etablert før forskriftens ikrafttredelse oppstilles krav om dugelighetsbevis innen 1. januar 2006. Før dugelighetsbevis utstedes må lokaliteten/-e anlegget drives på lokalitetsklassifiseres. Dugelighetsbevis utstedes av akkreditert inspeksjonsorgan etter en teknisk gjennomgang av anlegget på lokaliteten/-e. Ordningen med dugelighetsbevis er en overgangsordning som gjelder frem til 1. januar 2012. Etter denne dato må alle flytende oppdrettsanlegg i drift være produktsertifisert.</article><article class="legalP" id="kapittel-8-ledd-3">Foruten krav til teknisk standard på anlegg og komponenter oppstilles krav til vedlikehold, herunder ettersyn av slike anlegg/komponenter.</article> <article class="defaultP" margin-top="true"><i>Til kapittel 1 Innledende bestemmelser</i></article> <article class="defaultP" margin-top="true"><i>Til § 1 Formål</i></article><article class="legalP" id="kapittel-8-ledd-4">Formålet med denne forskriften er å begrense rømming fra anlegg som nyttes i oppdrettsvirksomhet gjennom å sikre forsvarlig teknisk standard, drift og vedlikehold på flytende oppdrettsanlegg og hovedkomponenter som inngår i slike anlegg.</article> <article class="defaultP" margin-top="true"><i>Til § 2 Virkeområde</i></article><article class="legalP" id="kapittel-8-ledd-5">Forskriften gjelder for flytende oppdrettsanlegg som nyttes til oppdrettsvirksomhet, herunder oppbevaring av levende fisk i slaktemerder i tilknytning til slakteri mv.</article><article class="legalP" id="kapittel-8-ledd-6">Oppdrettsanlegg på land omfattes ikke av forskriften. Det samme gjelder anlegg for oppdrett av skalldyr og pigghuder samt anlegg som nyttes til lagring av villfanget fisk.</article> <article class="defaultP" margin-top="true"><i>Til § 3 Definisjoner</i></article><article class="legalP" id="kapittel-8-ledd-7">De aktuelle relevante multilaterale avtaler for gjensidig internasjonal anerkjennelse det vises til i definisjonen av begrepene <i>akkreditert sertifiseringsorgan</i> og <i>akkreditert inspeksjonsorgan</i> administreres av European cooperation for Accreditation (EA). Sertifiserings- og inspeksjonsorgan som er akkreditert av et utenlandsk akkrediteringsorgan som er signatar til en multilateral avtale som administreres av EA, vil kunne forestå sertifisering og inspeksjon etter forskriften.</article> <article class="defaultP" margin-top="true"><i>Til kapittel 2 Krav til sertifiseringsorgan og inspeksjonsorgan</i></article> <article class="defaultP" margin-top="true"><i>Til § 4 Krav til akkrediterte sertifiseringsorgan</i></article><article class="legalP" id="kapittel-8-ledd-8">Akkrediterte sertifiseringsorgan må tilfredstille kravene i NS-EN 45011 (ISO/IEC Guide 65) og inneha gyldig akkreditering fra Norsk Akkreditering. Se forskriften § 3.</article> <article class="defaultP" margin-top="true"><i>Til § 5 Krav til akkrediterte inspeksjonsorgan</i></article><article class="legalP" id="kapittel-8-ledd-9">Akkrediterte inspeksjonsorgan må tilfredstille kravene i NS-EN 45004, herunder standardens krav til uavhengighetsklasse C eller høyere og inneha gyldig akkreditering fra Norsk Akkreditering. Se forskriftens § 3.</article> <article class="defaultP" margin-top="true"><i>Til § 6 Krav til kompetent organ</i></article><article class="legalP" id="kapittel-8-ledd-10">Kompetent organ etter forskriften må kunne dokumentere å ha relevant faglig kompetanse til å kunne utføre de aktuelle tjenester. Aktuell kompetanse kan være formell teknisk utdannelse, eventuelt relevant erfaring. Skriftlig dokumentasjon på slik kompetanse skal fremlegges for oppdragsgiver før oppdrag iverksettes.</article><article class="legalP" id="kapittel-8-ledd-11">Organet skal i tillegg være uavhengig av oppdragsgiver. Som eksempel kan organet ikke være helt eller delvis eiet av oppdragsgiver.</article> <article class="defaultP" margin-top="true"><i>Til kapittel 3 Lokalitetsklassifisering</i></article> <article class="defaultP" margin-top="true"><i>Til § 7 Krav om lokalitetsklassifisering</i></article><article class="legalP" id="kapittel-8-ledd-12">Det oppstilles krav om lokalitetsklassifisering før dugelighetsbevis utstedes. Lokaliteter i bruk må således som hovedregel være lokalitetsklassifisert før 1. januar 2006. Kravet til lokalitetsklassifisering gjelder også nye lokaliteter som tas i bruk etter forskriftens ikrafttredelse.</article><article class="legalP" id="kapittel-8-ledd-13">Lokalitetsklassifiseringen skal skje i henhold til det klassifiseringssystem som oppstilles i NS 9415.</article><article class="legalP" id="kapittel-8-ledd-14">Lokalitetsklassifiseringen skal foretas av kompetent organ. Se forskriftens § 3.</article><article class="legalP" id="kapittel-8-ledd-15">Da lokalitetsklassifiseringen ikke omfatter innhenting av underlagsdokumentasjon, kan dette gjøres av andre enn organet som utfører selve lokalitetsklassifiseringen. Et eksempel kan her være eier av det flytende oppdrettsanlegget eventuelt eiers ansatte. Adgangen til å benytte andre enn kompetent organ oppstilles for at konsesjonsinnehavers kostnader forbundet med lokalitetsklassifiseringen skal minimeres. Som eksempel kan nevnes at opplysninger som er innhentet i forbindelse med lokalitetsklareringen også vil kunne nyttiggjøres som underlagsdokumentasjon i forbindelse med lokalitetsklassifiseringen.</article> <article class="defaultP" margin-top="true"><i>Til kapittel 4 Krav til anlegg som tas i bruk etter forskriftens ikrafttredelse</i></article> <article class="defaultP" margin-top="true"><i>Til § 8 Krav om produktsertifiserte oppdrettsanlegg</i></article><article class="legalP" id="kapittel-8-ledd-16">Bestemmelsen oppstiller et krav om at kun produktsertifiserte oppdrettsanlegg og hovedkomponenter kan tas i bruk i oppdrettsvirksomhet. Bestemmelsen innebærer at nye flytende oppdrettsanlegg som tas i bruk i oppdrettsvirksomhet må være godkjent av akkreditert sertifiseringsorgan til bruk på den lokalitetskategori den skal utplasseres på.</article><article class="legalP" id="kapittel-8-ledd-17">Forskriften oppstiller ikke krav om inspeksjon av ferdig montert anlegg på lokalitet. Anleggsinnehaver plikter imidlertid å montere anlegget i samsvar med de krav og forutsetninger som oppstilles i brukerhåndboken til det flytende oppdrettsanlegget. Se forskriftens § 9 og § 10.</article><article class="legalP" id="kapittel-8-ledd-18">Det åpnes for at flytende oppdrettsanlegg og hovedkomponenter som ikke er produktsertifisert, og som er bestilt fra leverandør før forskriftens ikrafttredelse samt blir levert innen seks måneder etter denne dato, likevel kan utplasseres på lokalitet selv om de ikke er produktsertifisert. Slike anlegg vil omfattes av bestemmelsene i kapittel 5.</article> <article class="defaultP" margin-top="true"><i>Til § 9 Krav om brukerhåndbok</i></article><article class="legalP" id="kapittel-8-ledd-19">Brukerhåndboken skal oppstille krav til eiers vedlikehold og montering av flytende oppdrettsanlegg eller hovedkomponenter til slike anlegg, jf. forskriften § 14. Brukerhåndboken kan videre oppstille krav til egenkontroll av det flytende oppdrettsanlegget eller hovedkomponenten, men plikt til egenkontroll fremgår ikke av denne forskriften. Det antas imidlertid å fremkomme en slik plikt i den foreslåtte internkontrollforskriften.</article> <article class="defaultP" margin-top="true"><i>Til § 10 Krav til montering av flytende oppdrettsanlegg</i></article><article class="legalP" id="kapittel-8-ledd-20">For å sikre at anlegget monteres riktig på lokaliteten oppstilles det som krav til monteringen at denne skjer i samsvar med de krav til montering som oppstilles i brukerhåndboken til utstyret.</article> <article class="defaultP" margin-top="true"><i>Til § 11 Særlig om fortøyning</i></article><article class="legalP" id="kapittel-8-ledd-21">Da det er av avgjørende betydning for et oppdrettsanleggs tekniske standard at utforming, produksjon og utlegging av fortøyning foretas fagmessig, oppstilles det særlige krav til leverandør av fortøyning.</article><article class="legalP" id="kapittel-8-ledd-22">Kun leverandører som er sertifisert av akkreditert sertifiseringsorgan for dette kan utforme og levere fortøyning til oppdrettsanlegg. Eier av anlegg plikter å legge ut fortøyning i samsvar med de krav som oppstilles fra leverandør i brukerhåndboken.</article> <article class="defaultP" margin-top="true"><i>Til kapittel 5 Krav til anlegg som er etablert før forskriftens ikrafttredelse</i></article> <article class="defaultP" margin-top="true"><i>Til § 12 Krav om dugelighetsbevis</i></article><article class="legalP" id="kapittel-8-ledd-23">For flytende oppdrettsanlegg som var utplassert på lokalitet før forskriftens ikrafttredelse oppstilles krav om at det skal kunne dokumenteres forsvarlig teknisk standard på disse gjennom oppnådd dugelighetsbevis innen 1. januar 2006.</article><article class="legalP" id="kapittel-8-ledd-24">Etablerte flytende oppdrettsanlegg som etter 1. januar 2006 ikke har fått utstedt dugelighetsbevis kan ikke nyttes til oppdrettsvirksomhet. Fiskeridirektoratet kan etter søknad gi dispensasjon fra denne tidsfristen for anlegg der eier kan dokumentere at driften skjer med gyldig sertifisering etter internasjonalt godkjent miljøstyringssystem. Slik dispensasjon kan ikke gis etter 1. januar 2008. Etter denne dato må dermed flytende oppdrettsanlegg i bruk enten være omfattet av forskriftens kapittel 4 eller ha dugelighetsbevis.</article><article class="legalP" id="kapittel-8-ledd-25">Det åpnes for at utplasserte flytende oppdrettsanlegg kan oppnå produktsertifisering etter forskriftens ikrafttredelse. For slike anlegg gjelder bestemmelsene i kapittel 4. Det samme gjelder flåter og lektere som av akkreditert inspeksjonsorgan vurderes til å ville ha forsvarlig teknisk standard vesentlig lenger enn frem til 2012.</article> <article class="defaultP" margin-top="true"><i>Til § 13 Utstedelse av og nærmere krav til dugelighetsbevis</i></article><article class="legalP" id="kapittel-8-ledd-26">Dugelighetsbevis kan kun utstedes av akkreditert inspeksjonsorgan etter en teknisk gjennomgang av anlegget på lokaliteten/-e det er utplassert. I tillegg til det flytende oppdrettsanlegget kan dugelighetsbeviset omfatte allerede innkjøpt utstyr som ikke er montert inn i anlegget. Dugelighetsbeviset skal angi hvilke lokalitetskategorier beviset gjelder for og som anlegget dermed kan nyttes på.</article><article class="legalP" id="kapittel-8-ledd-27">Før dugelighetsbevis utstedes skal de lokaliteter anlegget er utplassert på lokalitetsklassifiseres i henhold til de lokalitetsklasser som oppstilles i NS 9415. Se forskriftens § 7. Ved vurderingen av om dugelighetsbevis kan utstedes, skal inspeksjonsorganet ta utgangspunkt i de tekniske krav som oppstilles for nye anlegg i NS 9415 eller tilsvarende internasjonal standard. Det oppstilles imidlertid ikke samme krav til dokumentasjon som ved produktsertifisering. Inspeksjonsorganet plikter ved gjennomgangen å foreta de tekniske undersøkelser som etter en faglig vurdering må anses nødvendige for å kunne avgi et dugelighetsbevis. Et dugelighetsbevis skal som minimum inkludere en analyse av det flytende oppdrettsanlegget i forhold til de operasjonelle krav som oppstilles i NS 9514 for den lokalitetskategori anlegget er utplassert på.</article><article class="legalP" id="kapittel-8-ledd-28">Dugelighetsbevis kan utstedes for maksimalt tre år av gangen. Dugelighetsbevis kan kun utstedes frem til 1. januar 2012. Etter denne dato skal alle oppdrettsanlegg som omfattes av kapittel 5 være produktsertifiserte.</article><article class="legalP" id="kapittel-8-ledd-29">Fiskeridirektoratet kan frem til 1. januar 2008 etter søknad godkjenne at dugelighetsbevis utstedes av kompetent organ såfremt søker kan sannsynliggjøre at bruk av akkreditert inspeksjonsorgan vil være vesentlig dyrere enn bruk av kompetent organ eller andre særlige grunner foreligger. Det forutsettes at det skal skje en reell prøvelse av slike søknader. Den klare hovedregel er at dugelighetsbevis skal utstedes av akkreditert inspeksjonsorgan. Det er således først der det vil være vesentlig dyrere å benytte et akkreditert inspeksjonsorgan det kan åpnes for at kompetent organ kan foreta inspeksjonen. Aktuelle tilfeller hvor det kan gis slik tillatelse, er dersom prisene på slike tjenester ligger vesentlig over det som må anses rimelig for å få utført disse. Tilsvarende vil gjelde dersom de aktuelle inspeksjonsorganer som finnes ikke har kapasitet til å foreta inspeksjoner innen de fastsatte frister. Det presiseres at adgangen til å få slik godkjennelse skal være snever.</article> <article class="defaultP" margin-top="true"><i>Til § 14 Endring på anlegg som innehar dugelighetsbevis</i></article><article class="legalP" id="kapittel-8-ledd-30">Der hovedkomponenter skiftes ut i anlegg som har dugelighetsbevis kan kun produktsertifiserte hovedkomponenter benyttes. Ved slik endring skal nytt dugelighetsbevis innhentes. Det samme gjelder ved annen vesentlig endring på anlegget. Med vesentlig endring menes utskiftning av hovedkomponenter og/eller annet utstyr eller annen påvirkning som endrer miljølastene på anlegget.</article><article class="legalP" id="kapittel-8-ledd-31">Det kreves ikke nytt dugelighetsbevis ved normalt vedlikehold, herunder utskiftning av andre komponenter enn hovedkomponenter. Det samme gjelder utskiftning til utstyr som inspeksjonsorganet vurderte ved utstedelsen av dugelighetsbeviset og som dermed er omfattet av dette.</article><article class="legalP" id="kapittel-8-ledd-32">Det oppstilles krav om at not som tas opp skal strekktestes og oppfylle de styrkekrav som oppstilles i NS 9415 før den igjen kan monteres inn i anlegget.</article> <article class="defaultP" margin-top="true"><i>Til kapittel 6 Krav til vedlikehold mv.</i></article> <article class="defaultP" margin-top="true"><i>Til § 15 Vedlikehold av nye anlegg</i></article><article class="legalP" id="kapittel-8-ledd-33">Leverandør av produktsertifisert oppdrettsanlegg og hovedkomponenter plikter å levere en brukerhåndbok til anlegget eller hovedkomponentene. I brukerhåndboken skal det fremgå hvordan anlegget eller hovedkomponentene skal vedlikeholdes. Eier av anlegget plikter å utføre det i brukerhåndboken foreskrevne vedlikehold.</article> <article class="defaultP" margin-top="true"><i>Til § 16 Vedlikehold av anlegg som har dugelighetsbevis</i></article><article class="legalP" id="kapittel-8-ledd-34">For anlegg som har dugelighetsbevis finnes normalt ikke brukerhåndbok. Eier plikter likevel å utføre nødvendig vedlikehold, slik at den tekniske standard på anlegget ikke forringes vesentlig i forhold til den tekniske standarden på tidspunktet for utstedelsen av dugelighetsbeviset.</article><article class="legalP" id="kapittel-8-ledd-35">Der hovedkomponenter er skiftet ut med produktsertifiserte komponenter, vil det finnes en brukerhåndbok som beskriver nødvendig vedlikehold for komponenten. Eier plikter i slike tilfelle å vedlikeholde komponenten i samsvar med de krav som oppstilles i brukerhåndboken for denne.</article> <article class="defaultP" margin-top="true"><i>Til § 17 Særskilt krav ved reparasjon av not</i></article><article class="legalP" id="kapittel-8-ledd-36">Not utgjør et betydelig risikoelement på et flytende oppdrettsanlegg og det er derfor av avgjørende betydning for et flytende oppdrettsanleggs rømmingssikkerhet at noten etter skade repareres på en måte som ikke svekker notens tåleevne. På denne bakgrunn kreves det at reparasjon av not kun skal skje på verksted som er godkjent av notleverandør. Notleverandør må således ved levering av not opplyse om de verksteder som godkjennes.</article><article class="legalP" id="kapittel-8-ledd-37">Lokale og midlertidige utbedringer som er nødvendige for å hindre tap av fisk mens noten er i bruk, anses ikke som reparasjon etter bestemmelsen.</article> <article class="defaultP" margin-top="true"><i>Til kapittel 7 Sluttbestemmelser</i></article> <article class="defaultP" margin-top="true"><i>Til § 18 Dispensasjonsadgang</i></article><article class="legalP" id="kapittel-8-ledd-38">Fiskeridirektoratet gis i bestemmelsen adgang til i særlige tilfeller dispensere fra forskriften. Det forutsettes at dispensasjonsadgangen skal praktiseres strengt.</article> <article class="defaultP" margin-top="true"><i>Til § 19 Tvangsmulkt, tilbaketrekking av tillatelse og straff mv.</i></article><article class="legalP" id="kapittel-8-ledd-39">Bestemmelsen henviser til de alminnelige sanksjonsmidler i oppdrettslovgivningen som vil kunne være aktuelle ved overtredelse av forskriften.</article> <article class="defaultP" margin-top="true"><i>Til § 20 Ikrafttredelse</i></article><article class="legalP" id="kapittel-8-ledd-40">Forskriften trer i kraft 1. januar 2004.</article></section></main></body></html>