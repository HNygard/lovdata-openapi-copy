<!DOCTYPE html><html lang="no"><head><title>Forskrift om pensjonsordning for sametingsrepresentanter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-07-1323</dd><dt class="dokid">DokumentID</dt><dd class="dokid">LTI/forskrift/2003-11-07-1323</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2431</dd><dt class="dateInForce">I kraft fra</dt><dd class="dateInForce">2003-11-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-06-12-56/§2-15</li></ul></dd><dt class="dateOfPublication">Kunngjort</dt><dd class="dateOfPublication">2003-11-11</dd><dt class="journalNumber">Journalnummer</dt><dd class="journalNumber">2003-1097</dd><dt class="titleShort">Korttittel</dt><dd class="titleShort">Forskrift om sametingspensjon</dd><dt class="title">Tittel</dt><dd class="title">Forskrift om pensjonsordning for sametingsrepresentanter.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 7. november 2003 med hjemmel i lov av 12. juni 1987 nr. 56 om Sametinget og andre samiske rettsforhold (sameloven) § 2-15. Fremmet av Kommunal- og regionaldepartementet.</dd><dt class="refid">RefID</dt><dd class="refid">forskrift/2003-11-07-1323</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pensjonsordning for sametingsrepresentanter.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-07-1323" id="dokument"><h1>Forskrift om pensjonsordning for sametingsrepresentanter.</h1><article class="legalArticle" data-lovdata-URL="LTI/forskrift/2003-11-07-1323/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Sametingsrepresentanter og deres etterlatte har rett til pensjon etter nærmere regler gitt i denne forskrift.</article></article><article class="legalArticle" data-lovdata-URL="LTI/forskrift/2003-11-07-1323/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Rett til alderspensjon har den som har vært medlem av Sametinget, og har utøvd sitt verv på fulltid i minst en periode eller i 4 år.</article></article><article class="legalArticle" data-lovdata-URL="LTI/forskrift/2003-11-07-1323/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Som pensjonsgivende tjenestetid regnes den tiden det er betalt innskudd for. Som pensjonsgivende regnes også funksjonstid før forskriftens ikrafttredelse.</article></article><article class="legalArticle" data-lovdata-URL="LTI/forskrift/2003-11-07-1323/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Pensjonsalderen er 65 år.</article><article class="legalP" id="paragraf-4-ledd-2">Alderspensjon kan ikke ytes så lenge medlemmet av pensjonsordningen er medlem av Sametinget, og utøver sitt verv på fulltid. Alderspensjon ytes heller ikke så lenge medlemmet av pensjonsordningen er medlem av Stortinget, regjeringen, fylkesting eller innehar kommunalt ombud, eller er tilsatt i en medlemsberettiget stilling i offentlig tjeneste. Har pensjonssøkeren deltidsstilling, kan en forholdsmessig del av pensjonen tas ut. Medlemmer av Sametinget som utøver sitt verv på deltid kan tilsvarende ta ut en forholdsmessig del av pensjonen.</article></article><article class="legalArticle" data-lovdata-URL="LTI/forskrift/2003-11-07-1323/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Full alderspensjon ytes når medlemmet av pensjonsordningen har 12 års pensjonsgivende tjenestetid. Er tjenestetiden kortere, ytes en forholdsmessig del. Ved pensjonsberegningen avrundes tjenestetiden til nærmeste hele år.</article></article><article class="legalArticle" data-lovdata-URL="LTI/forskrift/2003-11-07-1323/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Regler om beregning og utbetaling av pensjon, om enkepensjon, enkemannspensjon, uførepensjon (invalidepensjon) og om barnetillegg i lov av 28. juli 1949 nr. 26 om Statens Pensjonskasse kommer til anvendelse så langt de passer.</article><article class="legalP" id="paragraf-6-ledd-2">Ytelser etter denne forskrift samordnes i medhold av lov av 6. juli 1957 nr. 26 om samordning av pensjons- og trygdeytelser.</article></article><article class="legalArticle" data-lovdata-URL="LTI/forskrift/2003-11-07-1323/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Sametingsrepresentant skal, for den tid vedkommende får godtgjørelse, betale et innskudd på 2 prosent av sin godtgjørelse til pensjonsordningen.</article></article><article class="legalArticle" data-lovdata-URL="LTI/forskrift/2003-11-07-1323/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" id="paragraf-8-ledd-1">Utgiftene til pensjoner og til pensjonsordningens administrasjon dekkes ved pensjonspremier. Den del av utgiftene som ikke dekkes av innskudd etter § 7, dekkes over Sametingets budsjett.</article><article class="legalP" id="paragraf-8-ledd-2">Den årlige premie fastsettes i prosent av pensjonsgrunnlaget. Departementet kan gi nærmere regler om beregning og innbetaling av premie.</article></article><article class="legalArticle" data-lovdata-URL="LTI/forskrift/2003-11-07-1323/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" id="paragraf-9-ledd-1">Pensjonsordningen administreres av Statens pensjonskasse.</article><article class="legalP" id="paragraf-9-ledd-2">Pensjonsordningen ledes av styret i Statens pensjonskasse.</article><article class="legalP" id="paragraf-9-ledd-3">Departementet gir de nødvendige regler om administreringen av pensjonsordningen og fastsetter det beløp som pensjonsordningen skal betale til dekning av administrasjonsutgiftene.</article></article><article class="legalArticle" data-lovdata-URL="LTI/forskrift/2003-11-07-1323/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" id="paragraf-10-ledd-1">Det skal hvert år gjennomføres en forsikringsteknisk undersøkelse av pensjonsordningens økonomiske stilling.</article></article><article class="legalArticle" data-lovdata-URL="LTI/forskrift/2003-11-07-1323/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" id="paragraf-11-ledd-1">Rettigheter etter denne forskrift kan endres, innskrenkes eller oppheves av Kongen.</article></article><article class="legalArticle" data-lovdata-URL="LTI/forskrift/2003-11-07-1323/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" id="paragraf-12-ledd-1">Denne forskrift trer i kraft straks.</article></article></main></body></html>