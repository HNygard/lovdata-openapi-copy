<!DOCTYPE html><html lang="no"><head><title>Forskrift om gjennomføringen av bestemmelsene om inntektsprøving av forskott.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-06-125</dd><dt class="dokid">DokumentID</dt><dd class="dokid">LTI/forskrift/2003-02-06-125</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 301</dd><dt class="dateInForce">I kraft fra</dt><dd class="dateInForce">2003-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-02-17-2/§4</li><li>lov/1989-02-17-2/§5</li></ul></dd><dt class="dateOfPublication">Kunngjort</dt><dd class="dateOfPublication">2003-02-11</dd><dt class="journalNumber">Journalnummer</dt><dd class="journalNumber">2003-0137</dd><dt class="titleShort">Korttittel</dt><dd class="titleShort">Forskrift om inntektsprøving av forskott</dd><dt class="title">Tittel</dt><dd class="title">Forskrift om gjennomføringen av bestemmelsene om inntektsprøving av forskott.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 6. februar 2003 med hjemmel i lov av 17. februar 1989 nr. 2 om bidragsforskott (forskotteringsloven) § 4 tredje ledd og § 5 tredje ledd.</dd><dt class="refid">RefID</dt><dd class="refid">forskrift/2003-02-06-125</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføringen av bestemmelsene om inntektsprøving av forskott.<ul class="tocSubUl"><li>§ 1. Formål</li><li>§ 2. Inntekt</li><li>§ 3. Forskottssatser og inntektsgrenser</li><li>§ 4. Gjennomføringen av inntektsprøvingen</li><li>§ 5. Fastsetting av inntektsgrenser</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-06-125" id="dokument"><h1>Forskrift om gjennomføringen av bestemmelsene om inntektsprøving av forskott.</h1><article class="legalArticle" data-lovdata-URL="LTI/forskrift/2003-02-06-125/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften her gir regler om gjennomføringen av bestemmelsene i forskotteringsloven § 4 tredje ledd og § 5 om inntektsprøving av forskott.</article></article><article class="legalArticle" data-lovdata-URL="LTI/forskrift/2003-02-06-125/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Inntekt</span></h2><article class="legalP" id="paragraf-2-ledd-1">Som inntekt ved anvendelsen av bestemmelsene i forskotteringsloven § 4 tredje ledd og § 5 og bestemmelsene i forskriften her regnes<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">personinntekt etter skatteloven, medregnet den del av positive netto kapitalinntekter som overstiger kr 10.000,- per år, og</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">kontantstøtte etter kontantstøtteloven,</article></article></li><li data-li-identifier="c." data-name="c."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">utvidet barnetrygd og ekstra småbarnstillegg etter barnetrygdloven.</article></article></li></ul></article><article class="legalP" id="paragraf-2-ledd-2">For selvstendig næringsdrivende skal kapitalinntektsdelen av næringsinntekten regnes med i kapitalinntekten etter første ledd bokstav a. Kapitalinntektsdelen svarer til næringsinntekten fratrukket beregnet personinntekt, underskudd i næring i inntektsåret, framført underskudd fra tidligere år og godtgjørelse for arbeid til deltaker i deltakerlignet selskap.</article></article><article class="legalArticle" data-lovdata-URL="LTI/forskrift/2003-02-06-125/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forskottssatser og inntektsgrenser</span></h2><article class="legalP" id="paragraf-3-ledd-1">Retten til forskott faller bort dersom årsinntekten til den som kan motta forskott på vegne av barnet (heretter kalt forskottsmottaker) overstiger 320 ganger fullt månedlig forskottsbeløp for ett barn (forskotteringsloven § 4 tredje ledd). I andre tilfelle ytes forskott med:<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">100 prosent av fullt forskott, når forskottsmottakers årsinntekt ikke overstiger kr 125.000, jf. § 5 første ledd.</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">75 prosent av fullt forskott, når forskottsmottakers årsinntekt er høyere enn kr 125.000, men ikke høyere enn inntektsgrensen for full forsørgelsesevne etter § 5. Med ett barn skal denne grensen være kr 212.300 for en enslig forskottsmottaker og kr 183.900 for en mottaker som bor sammen med ektefelle eller samboer. Grensen økes med kr 29.200 for hvert eget barn utover ett.</article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">50 prosent av fullt forskott, når forskottsmottakers årsinntekt overstiger grensen i bokstav b.</article></article></li></ul></article></article><article class="legalArticle" data-lovdata-URL="LTI/forskrift/2003-02-06-125/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gjennomføringen av inntektsprøvingen</span></h2><article class="legalP" id="paragraf-4-ledd-1">Retten til forskott vurderes separat for hvert barn som det er søkt om forskott for, og inntekten som skal legges til grunn fastsettes separat for det enkelte barnet. Kontantstøtte (se § 2) regnes som inntekt bare ved inntektsprøvingen av forskott til barn som det mottas kontantstøtte for. I forhold til grensen for 75 prosent av fullt forskott, skal inntekten vurderes mot den grense som får anvendelse når man tar med alle egne barn i forskottsmottakers husstand.</article></article><article class="legalArticle" data-lovdata-URL="LTI/forskrift/2003-02-06-125/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastsetting av inntektsgrenser</span></h2><article class="legalP" id="paragraf-5-ledd-1">Inntektsgrensen for 100 prosent av fullt forskott fastsettes med sikte på at en forskottsmottaker uten andre inntekter enn full overgangsstønad etter folketrygdloven kapittel 15, utvidet barnetrygd og ekstra småbarnstillegg til barnetrygden skal kunne motta fullt forskott.</article><article class="legalP" id="paragraf-5-ledd-2">Ved fastsettingen av grensene for full forsørgelsesevne skal det regnes med personinntekt, sjablonmessig beregnet skatt og utgifter til forskottsmottakers og barnas underhold etter satsene som gjelder ved fastsettingen av bidrag etter barneloven, jf. tredje og fjerde ledd.</article><article class="legalP" id="paragraf-5-ledd-3">Med full forsørgelsesevne menes at personinntekten redusert med beregnet skatt og trygdeavgift er tilstrekkelig til å dekke forskottsmottakers egne forbruksutgifter og boutgifter og underholdskostnadene for egne barn i egen husstand. Underholdskostnaden for første barn skal settes lik underholdskostnaden for barn som er 11 år eller eldre. Underholdskostnaden for andre egne barn i egen husstand skal settes lik den underholdskostnad som gjelder for barn med ett bosted ved vurderingen av bidragspliktiges bidragsevne etter barneloven.</article><article class="legalP" id="paragraf-5-ledd-4">Med beregnet skatt og trygdeavgift menes skatt med 28 prosent av personinntekten redusert med minstefradrag og personfradrag og trygdeavgift med 7,8 prosent av personinntekten. Reglene om minstefradrag ved arbeidsinntekt gis ikke anvendelse.</article></article><article class="legalArticle" data-lovdata-URL="LTI/forskrift/2003-02-06-125/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" id="paragraf-6-ledd-1">Forskriften her trer i kraft 1. oktober 2003.</article></article></main></body></html>