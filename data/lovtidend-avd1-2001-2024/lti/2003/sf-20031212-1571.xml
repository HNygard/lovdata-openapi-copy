<!DOCTYPE html><html lang="no"><head><title>Forskrift om vedtekter for Norsk Romsenter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-12-1571</dd><dt class="dokid">DokumentID</dt><dd class="dokid">LTI/forskrift/2003-12-12-1571</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2823</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§24</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2003-12-19</dd><dt class="journalNumber">Journalnummer</dt><dd class="journalNumber">2003-1410</dd><dt class="titleShort">Korttittel</dt><dd class="titleShort">Forskrift om vedtekter for Norsk Romsenter</dd><dt class="title">Tittel</dt><dd class="title">Forskrift om vedtekter for Norsk Romsenter.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 12. desember 2003 med hjemmel i Stortingets plenumsvedtak av 18. juni 2003 og lov av 10. februar 1967 om behandlingsmåten i forvaltningssaker (forvaltningsloven) § 24 fjerde ledd og § 28 fjerde ledd. Fremmet av Nærings- og handelsdepartementet.</dd><dt class="refid">RefID</dt><dd class="refid">forskrift/2003-12-12-1571</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter for Norsk Romsenter.<ul class="tocSubUl"><li>§ 1. Formål</li><li>§ 2. Styrende organer</li><li>§ 3. Styrets oppnevning, sammensetning, funksjonstid og godtgjørelse</li><li>§ 4. Styrets møter</li><li>§ 5. Styrets oppgaver</li><li>§ 6. Administrerende direktør</li><li>§ 7. Status, organisering og fullmakter</li><li>§ 8. Vedtekter</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-12-1571" id="dokument"><h1>Forskrift om vedtekter for Norsk Romsenter.</h1><article class="legalArticle" data-lovdata-URL="LTI/forskrift/2003-12-12-1571/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Norsk Romsenter skal være statens strategiske, samordnende og utøvende organ for å sikre en effektiv utnyttelse av verdensrommet til beste for det norske samfunn.</article><article class="legalP" id="paragraf-1-ledd-2">Norsk Romsenters formål er, i samsvar med Regjeringens retningslinjer og til gagn for og i samarbeid med næringsliv, forskning og offentlige etater og norske interesser for øvrig, å:<ul class="defaultList"><li data-li-identifier="a)" data-name="a)"><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">medvirke til å utvikle og samordne norsk romvirksomhet,</article></article></li><li data-li-identifier="b)" data-name="b)"><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">samordne departementenes interesser og behov innen romvirksomhet,</article></article></li><li data-li-identifier="c)" data-name="c)"><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">utarbeide forslag til samordnet langtidsprogram for romvirksomhet i Norge og å framlegge dette for Nærings- og handelsdepartementet,</article></article></li><li data-li-identifier="d)" data-name="d)"><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">forvalte Norsk Romsenters ressurser og fordele de bevilgede midler fra staten og andre på en effektiv måte,</article></article></li><li data-li-identifier="e)" data-name="e)"><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">ivareta Norges interesser i samarbeid med andre lands romrelaterte organisasjoner og internasjonale organisasjoner og medvirke til å samordne norsk romvirksomhet med slik internasjonal virksomhet,</article></article></li><li data-li-identifier="f)" data-name="f)"><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">forvalte statens eierinteresser i aksjeselskaper innenfor romsektoren,</article></article></li><li data-li-identifier="g)" data-name="g)"><article class="listArticle" id="paragraf-1-ledd-2-punkt-7"><article class="legalP" id="paragraf-1-ledd-2-punkt-7-ledd-1">arbeide for å imøtekomme brukerbehov innenfor romsektoren.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1571/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Styrende organer</span></h2><article class="legalP" id="paragraf-2-ledd-1">Norsk Romsenter ledes av et styre og en administrerende direktør. Styret kan ha et rådgivende organ (rådet). Begge kjønn skal være representert med minst 40% i styrende organer.</article></article><article class="legalArticle" data-lovdata-URL="LTI/forskrift/2003-12-12-1571/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Styrets oppnevning, sammensetning, funksjonstid og godtgjørelse</span></h2><article class="legalP" id="paragraf-3-ledd-1">Norsk Romsenters styre skal bestå av 5 medlemmer og 2 (numeriske) varamedlemmer. Varamedlemmer skal innkalles og har stemmerett når de ordinære styremedlemmer har forfall.</article><article class="legalP" id="paragraf-3-ledd-2">Styret oppnevnes av Nærings- og handelsdepartementet. Styremedlemmer oppnevnes for en periode på 4 år. Styrets leder og nestleder utpekes av departementet. Medlemmene kan gjenoppnevnes, men ingen kan sitte sammenhengende i styret i mer enn to perioder.</article><article class="legalP" id="paragraf-3-ledd-3">I interne administrative saker suppleres styret med en representant for de ansatte.</article><article class="legalP" id="paragraf-3-ledd-4">Godtgjørelse til styrets medlemmer fastsettes av Nærings- og handelsdepartementet.</article></article><article class="legalArticle" data-lovdata-URL="LTI/forskrift/2003-12-12-1571/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Styrets møter</span></h2><article class="legalP" id="paragraf-4-ledd-1">Styrets leder eller den hun/han bemyndiger blant styremedlemmene, innkaller til styremøte. Det skal innkalles til styremøte hvis det forlanges av minst 2 av medlemmene. Styret er beslutningsdyktig når minst 4 av medlemmene, deriblant lederen eller nestlederen, er tilstede. Administrerende direktør deltar i styremøtene uten stemmerett.</article><article class="legalP" id="paragraf-4-ledd-2">Styrets leder, eventuelt nestleder, leder styremøtene.</article><article class="legalP" id="paragraf-4-ledd-3">Styrets beslutninger fattes med simpelt flertall. Ved stemmelikhet er møtelederens stemme avgjørende.</article><article class="legalP" id="paragraf-4-ledd-4">Det skal føres protokoll over møtene.</article><article class="legalP" id="paragraf-4-ledd-5">Nærings- og handelsdepartementet skal etter styrets møter få tilsendt styrets saksdokumenter og protokoll over møtene.</article></article><article class="legalArticle" data-lovdata-URL="LTI/forskrift/2003-12-12-1571/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Styrets oppgaver</span></h2><article class="legalP" id="paragraf-5-ledd-1">Styret har ansvaret for Norsk Romsenter, leder dets virksomhet på statens vegne, og er ansvarlig overfor departementet.</article><article class="legalP" id="paragraf-5-ledd-2">Følgende oppgaver tilligger styret:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-2-punkt-1"><article class="legalP" id="paragraf-5-ledd-2-punkt-1-ledd-1">Utarbeide samlet langtidsprogram for norsk romvirksomhet.</article></article></li><li data-li-identifier="b)" data-name="b)"><article class="listArticle" id="paragraf-5-ledd-2-punkt-2"><article class="legalP" id="paragraf-5-ledd-2-punkt-2-ledd-1">Utarbeide arbeidsprogram og budsjett for kommende år og framlegge dette for Nærings- og handelsdepartementet. Deltakelse i nye internasjonale programmer med økonomiske forpliktelser utover inneværende budsjettår skal forelegges departementet.</article></article></li><li data-li-identifier="c)" data-name="c)"><article class="listArticle" id="paragraf-5-ledd-2-punkt-3"><article class="legalP" id="paragraf-5-ledd-2-punkt-3-ledd-1">Ansette og avsette administrerende direktør.</article></article></li><li data-li-identifier="d)" data-name="d)"><article class="listArticle" id="paragraf-5-ledd-2-punkt-4"><article class="legalP" id="paragraf-5-ledd-2-punkt-4-ledd-1">Styret har ansvaret for Norsk Romsenters strategi, og for at denne blir lagt til grunn for Romsenterets arbeid.</article></article></li><li data-li-identifier="e)" data-name="e)"><article class="listArticle" id="paragraf-5-ledd-2-punkt-5"><article class="legalP" id="paragraf-5-ledd-2-punkt-5-ledd-1">Vedtaksfullmakt i bevilgningssaker.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1571/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Administrerende direktør</span></h2><article class="legalP" id="paragraf-6-ledd-1">Administrerende direktør tilsettes av styret for en periode på 6 år, med adgang til fornyet ansettelse en gang etter ekstern kunngjøring. Styret fastsetter etter samråd med departementet administrerende direktørs lønn og øvrige vilkår, basert blant annet på åremålskontrakt som regulerer arbeidsforholdet. Administrerende direktør leder Romsenterets administrasjon og har ansvar for at administrasjonen iverksetter styrets vedtak. Styret fastsetter nærmere instruks for administrerende direktør.</article></article><article class="legalArticle" data-lovdata-URL="LTI/forskrift/2003-12-12-1571/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Status, organisering og fullmakter</span></h2><article class="legalP" id="paragraf-7-ledd-1">Norsk Romsenter er et forvaltningsorgan med særskilte fullmakter, underlagt Nærings- og handelsdepartementet.</article><article class="legalP" id="paragraf-7-ledd-2">Norsk Romsenter organiserer selv sin virksomhet.</article><article class="legalP" id="paragraf-7-ledd-3">Prinsipielle spørsmål og spørsmål av politisk karakter skal legges fram for Nærings- og handelsdepartementet.</article><article class="legalP" id="paragraf-7-ledd-4">I tillegg til det som ellers går fram av disse vedtektene, innebærer Norsk Romsenters forvaltningsstatus følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-7-ledd-4-punkt-1"><article class="legalP" id="paragraf-7-ledd-4-punkt-1-ledd-1">Tilsettingsforholdene i Norsk Romsenter reguleres av tjenestemannslovens og tjenestetvistlovens bestemmelser.</article></article></li><li data-li-identifier="b)" data-name="b)"><article class="listArticle" id="paragraf-7-ledd-4-punkt-2"><article class="legalP" id="paragraf-7-ledd-4-punkt-2-ledd-1">Virksomheten ved Romsenteret nettobudsjetteres. De årlige bevilgningene dekker bidrag til internasjonal romvirksomhet, nasjonale følgeprogrammer og administrasjon av forvaltningsorganet.</article></article></li><li data-li-identifier="c)" data-name="c)"><article class="listArticle" id="paragraf-7-ledd-4-punkt-3"><article class="legalP" id="paragraf-7-ledd-4-punkt-3-ledd-1">Romsenterets budsjett og regnskap skal følge budsjettåret for statsregnskapet. Riksrevisjonen skal revidere Romsenterets regnskap.</article></article></li><li data-li-identifier="d)" data-name="d)"><article class="listArticle" id="paragraf-7-ledd-4-punkt-4"><article class="legalP" id="paragraf-7-ledd-4-punkt-4-ledd-1">Romsenterets regnskap og årsmelding sendes Nærings- og handelsdepartementet.</article></article></li><li data-li-identifier="e)" data-name="e)"><article class="listArticle" id="paragraf-7-ledd-4-punkt-5"><article class="legalP" id="paragraf-7-ledd-4-punkt-5-ledd-1">For vedtak i Romsenteret gjelder ikke forvaltningslovens bestemmelser om begrunnelsesplikt og klageadgang. For tjenestemannssaker gjelder likevel forvaltningsloven og regler gitt i medhold av denne.</article></article></li><li data-li-identifier="f)" data-name="f)"><article class="listArticle" id="paragraf-7-ledd-4-punkt-6"><article class="legalP" id="paragraf-7-ledd-4-punkt-6-ledd-1">For Romsenteret gjelder de fullmakter og retningslinjer som er fastsatt i den til enhver tid gjeldende hovedinstruks om økonomiforvaltning.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1571/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vedtekter</span></h2><article class="legalP" id="paragraf-8-ledd-1">Nærings- og handelsdepartementet gis fullmakt til å endre Norsk Romsenters vedtekter. Styret skal bli forelagt forslag til endringer for uttalelse. Styret kan fremme forslag til endringer i vedtektene overfor Nærings- og handelsdepartementet.</article></article><article class="legalArticle" data-lovdata-URL="LTI/forskrift/2003-12-12-1571/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Forvaltningsorganet Norsk Romsenter etableres og disse vedtekter trer i kraft 1. januar 2004.</article></article></main></body></html>