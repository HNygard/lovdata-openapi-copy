<!DOCTYPE html><html lang="no"><head><title>Forskrift om godkjenning av private og kommunale institusjoner som skal benyttes for barn som plasseres utenfor hjemmet med hjemmel i barnevernloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-10-27-1283</dd><dt class="dokid">DokumentID</dt><dd class="dokid">LTI/forskrift/2003-10-27-1283</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 14 s 2328</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§5-8</li></ul></dd><dt class="dateOfPublication">Kunngjort</dt><dd class="dateOfPublication">2003-10-31</dd><dt class="journalNumber">Journalnummer</dt><dd class="journalNumber">2003-1060</dd><dt class="titleShort">Korttittel</dt><dd class="titleShort">Forskrift om godkjenning av institusjoner</dd><dt class="title">Tittel</dt><dd class="title">Forskrift om godkjenning av private og kommunale institusjoner som skal benyttes for barn som plasseres utenfor hjemmet med hjemmel i barnevernloven.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 27. oktober 2003 med hjemmel i lov av 17. juli 1992 nr. 100 om barneverntjenester § 5-8 første og annet ledd.</dd><dt class="refid">RefID</dt><dd class="refid">forskrift/2003-10-27-1283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av private og kommunale institusjoner som skal benyttes for barn som plasseres utenfor hjemmet med hjemmel i barnevernloven.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Godkjenningsmyndighet og klage</li><li>§ 4. Godkjenning</li><li>§ 5. Vilkår for godkjenning</li><li>§ 6. Regnskapsplikt og revisjon</li><li>§ 7. Etterfølgende kontroll med at vilkårene for godkjenning er til stede</li><li>§ 8. Bortfall av godkjenning</li><li>§ 9. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/2003-10-27-1283" id="dokument"><h1>Forskrift om godkjenning av private og kommunale institusjoner som skal benyttes for barn som plasseres utenfor hjemmet med hjemmel i barnevernloven.</h1><article class="legalArticle" data-lovdata-URL="LTI/forskrift/2003-10-27-1283/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre at private og kommunale institusjoner som skal ivareta ansvaret for barn som plasseres utenfor hjemmet med hjemmel i barnevernloven, har forutsetninger for utøvelse av dette ansvaret slik at barn og unge som plasseres i institusjonen får forsvarlig omsorg og behandling.</article></article><article class="legalArticle" data-lovdata-URL="LTI/forskrift/2003-10-27-1283/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder alle private institusjoner som skal benyttes for barn som skal plasseres utenfor hjemmet med hjemmel i barnevernloven. Krav om godkjenning gjelder også kommunale institusjoner som ikke hører under andre lover. Dersom institusjonen består av flere enheter, skal enheter som etter en samlet vurdering fremstår som selvstendige i den faglige og/eller den daglige oppgaveutøvelsen ha egen godkjenning.</article></article><article class="legalArticle" data-lovdata-URL="LTI/forskrift/2003-10-27-1283/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenningsmyndighet og klage</span></h2><article class="legalP" id="paragraf-3-ledd-1">Statens regionale barnevernmyndighet treffer vedtak om godkjenning, bortfall av godkjenning og fastsetting av frist for retting av mangler. Vedtak om godkjenning og vedtak om bortfall av godkjenning er enkeltvedtak og kan påklages til statlig sentral barnevernmyndighet. Klagefristen er tre uker fra det tidspunkt underretning om vedtaket er kommet frem, jf. forvaltningsloven § 29.</article></article><article class="legalArticle" data-lovdata-URL="LTI/forskrift/2003-10-27-1283/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning</span></h2><article class="legalP" id="paragraf-4-ledd-1">Institusjoner kan ikke tas i bruk før det foreligger godkjenning. Det kreves ny godkjenning ved omlegging og utvidelse av institusjonens virksomhet og ved flytting av institusjonen.</article><article class="legalP" id="paragraf-4-ledd-2">Hvis særlige hensyn tilsier det, og det anses forsvarlig ut fra hensynet til beboerne, kan institusjoner som ikke oppfyller vilkårene for godkjenning, jf. § 5, eller kravet om regnskapsplikt og revisjon, jf. § 6, gis midlertidig godkjenning. Slik godkjenning kan ikke gis for lengre tid enn inntil seks måneder.</article><article class="legalP" id="paragraf-4-ledd-3">Søknad om godkjenning skal fremmes for statlig regional barnevernmyndighet i den regionen institusjonen ligger. I søknaden skal det opplyses om søkeren eier eller driver institusjoner, herunder institusjonsavdelinger, i andre regioner. Det skal videre opplyses om søker har søkt godkjenning for andre institusjoner/avdelinger i andre regioner. Søknaden skal for øvrig inneholde tilstrekkelige opplysninger for å vurdere om vilkårene for godkjenning er til stede.</article></article><article class="legalArticle" data-lovdata-URL="LTI/forskrift/2003-10-27-1283/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for godkjenning</span></h2><article class="legalP" id="paragraf-5-ledd-1">Institusjonen kan bare godkjennes dersom den<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">drives i samsvar med barnevernloven og forskrifter som er gitt med hjemmel i loven, herunder forskrift om krav til kvalitet i barneverninstitusjoner,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">tilfredsstiller vilkår stilt i eller med hjemmel i annen lovgivning og</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">ellers drives på forsvarlig måte.</article></article></li></ul></article></article><article class="legalArticle" data-lovdata-URL="LTI/forskrift/2003-10-27-1283/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Regnskapsplikt og revisjon</span></h2><article class="legalP" id="paragraf-6-ledd-1">Private institusjoner har plikt til å føre regnskap etter regnskapsloven. Disse institusjonenes årsregnskap skal revideres av statsautorisert eller registrert revisor. Kommunale institusjoner skal føre årsregnskap i henhold til kommuneloven og forskrifter gitt i medhold av denne. Statlige barnevernmyndigheter og fylkesmannen har rett til innsyn i regnskapene til private og kommunale institusjoner.</article></article><article class="legalArticle" data-lovdata-URL="LTI/forskrift/2003-10-27-1283/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Etterfølgende kontroll med at vilkårene for godkjenning er til stede</span></h2><article class="legalP" id="paragraf-7-ledd-1">Etter at godkjenning er gitt kan statens regionale barnevernmyndighet når som helst, og på den måten som regionen finner hensiktsmessig, føre kontroll med at vilkårene for godkjenning er til stede.</article></article><article class="legalArticle" data-lovdata-URL="LTI/forskrift/2003-10-27-1283/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bortfall av godkjenning</span></h2><article class="legalP" id="paragraf-8-ledd-1">Dersom institusjonen ikke lenger oppfyller vilkårene for godkjenning, skal det treffes vedtak om bortfall av godkjenning. Hvis særlige hensyn tilsier det, og det anses forsvarlig ut fra hensynet til beboerne, kan det i stedet fastsettes en frist for retting av de mangler som medfører at vilkårene for godkjenning ikke lenger er til stede.</article><article class="legalP" id="paragraf-8-ledd-2">Statlig regional myndighet skal snarest gi fylkesmannen og barneverntjenesten i de kommuner som har barn plassert på institusjonen melding om vedtak som nevnt i første ledd.</article></article><article class="legalArticle" data-lovdata-URL="LTI/forskrift/2003-10-27-1283/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" id="paragraf-9-ledd-1">Denne forskriften trer i kraft 1. januar 2004.</article><article class="legalP" id="paragraf-9-ledd-2">Private og kommunale institusjoner som pr. 31. desember 2003 har barn plassert i medhold av barnevernloven anses godkjent i henhold til forskriften her frem til søknad om godkjenning er behandlet, men ikke utover 1. juli 2004.</article></article></main></body></html>