<!DOCTYPE html><html lang="no"><head><title>Forskrift om gebyr for tjenester fra Brønnøysundregistrene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-16-1551</dd><dt class="dokid">DokumentID</dt><dd class="dokid">LTI/forskrift/2003-12-16-1551</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2812</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-21-78/§4-1</li><li>lov/1985-06-21-78/§8-1</li><li>lov/1935-06-07-2/§34</li><li>lov/1994-06-03-15/§22</li><li>lov/1998-07-17-56/§8-1</li><li>lov/1984-06-08-58/§144</li><li>lov/1997-06-06-35/§4</li></ul></dd><dt class="dateOfPublication">Kunngjort</dt><dd class="dateOfPublication">2003-12-18</dd><dt class="journalNumber">Journalnummer</dt><dd class="journalNumber">2003-1365</dd><dt class="titleShort">Korttittel</dt><dd class="titleShort">Forskrift om gebyr til Brønnøysundregistrene</dd><dt class="title">Tittel</dt><dd class="title">Forskrift om gebyr for tjenester fra Brønnøysundregistrene.</dd><dt class="miscInformation">Annet om dokumentet</dt><dd class="miscInformation">Fastsatt av Nærings- og handelsdepartementet 16. desember 2003 med hjemmel i lov av 21. juni 1985 nr. 78 om registrering av foretak § 4-1 tredje ledd og § 8-1 første ledd, lov av 7. juni 1935 nr. 2 om tinglysing § 34 fjerde og femte ledd, lov av 3. juni 1994 nr. 15 om Enhetsregisteret § 22 fjerde ledd, lov av 17. juli 1998 nr. 56 om årsregnskap m.v. (regnskapsloven) § 8-1 annet ledd, lov av 8. juni 1984 nr. 58 om gjeldsforhandling og konkurs (konkursloven) § 144 og lov av 6. juni 1997 nr. 35 om Oppgaveregisteret § 4.</dd><dt class="refid">RefID</dt><dd class="refid">forskrift/2003-12-16-1551</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr for tjenester fra Brønnøysundregistrene.<ul class="tocSubUl"><li>I</li><li>Kapittel 1. Fellesbestemmelser<ul class="tocSubUl"><li>§ 1. Virkeområde</li><li>§ 2. Avgivelse av informasjon</li><li>§ 3. Innkreving av gebyrer</li><li>§ 4. Ettergivelse av krav på gebyr</li></ul></li><li>Kapittel 2. Gebyr for registrering, tinglysing, mv.<ul class="tocSubUl"><li>§ 5. Gebyr for registrering, tinglysing og innsendelse til Løsøreregisteret</li><li>§ 6. Gebyr for registrering/innsendelse til Foretaksregisteret</li></ul></li><li>Kapittel 3. Gebyrer/priser for avgivelse av informasjon<ul class="tocSubUl"><li>§ 7. Informasjon fra Løsøreregisteret</li><li>§ 8. Informasjon fra Enhetsregisteret</li><li>§ 9. Informasjon fra Foretaksregisteret</li><li>§ 10. Informasjon fra Regnskapsregisteret</li><li>§ 11. Informasjon fra Konkursregisteret</li><li>§ 12. Informasjon fra Oppgaveregisteret</li></ul></li><li>Kapittel 4. Særskilte informasjonstjenester<ul class="tocSubUl"><li>§ 13. Generelt</li><li>§ 14. Særskilte informasjonstjenester fra Løsøreregisteret</li><li>§ 15. Særskilte informasjonstjenester fra Enhetsregisteret</li><li>§ 16. Særskilte informasjonstjenester fra Foretaksregisteret</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-16-1551" id="dokument"><h1>Forskrift om gebyr for tjenester fra Brønnøysundregistrene.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-16-1551/KAPITTEL_1"><h2 data-text-align="center">I</h2></section><section class="section" data-name="kap1" id="kapittel-2" data-lovdata-URL="LTI/forskrift/2003-12-16-1551/KAPITTEL_2"><h2>Kapittel 1. Fellesbestemmelser</h2><article class="legalArticle" data-lovdata-URL="LTI/forskrift/2003-12-16-1551/§1" data-name="§1" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-2-paragraf-1-ledd-1">Denne forskriften gir bestemmelser om gebyrer for tjenester utført av Brønnøysundregistrene med hjemmel i:<ul class="defaultList"><li data-li-identifier="1)" data-name="1)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">Lov av 21. juni 1985 nr. 78 (foretaksregisterloven) § 4-1, 3. ledd og § 8-1, 1. ledd</article></article></li><li data-li-identifier="2)" data-name="2)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">Lov av 7. juni 1935 nr. 2 (tinglysingsloven) § 34, 4. og 5. ledd</article></article></li><li data-li-identifier="3)" data-name="3)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">Lov av 3. juni 1994 nr. 15 (enhetsregisterloven) § 22, 4. ledd</article></article></li><li data-li-identifier="4)" data-name="4)"><article class="listArticle" id="kapittel-2-paragraf-1-ledd-1-punkt-4"><article class="legalP" id="kapittel-2-paragraf-1-ledd-1-punkt-4-ledd-1">Lov av 17. juli 1998 nr. 56 (regnskapsloven) § 8-1, 2. ledd</article></article></li><li data-li-identifier="5)" data-name="5)"><article class="listArticle" id="kapittel-2-paragraf-1-ledd-1-punkt-5"><article class="legalP" id="kapittel-2-paragraf-1-ledd-1-punkt-5-ledd-1">Lov av 8. juni 1984 nr. 58 (konkursloven) § 144</article></article></li><li data-li-identifier="6)" data-name="6)"><article class="listArticle" id="kapittel-2-paragraf-1-ledd-1-punkt-6"><article class="legalP" id="kapittel-2-paragraf-1-ledd-1-punkt-6-ledd-1">Lov av 6. juni 1997 nr. 35 (oppgaveregisterloven) § 4.</article></article></li></ul></article></article><article class="legalArticle" data-lovdata-URL="LTI/forskrift/2003-12-16-1551/§2" data-name="§2" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Avgivelse av informasjon</span></h3><article class="legalP" id="kapittel-2-paragraf-2-ledd-1">Informasjon fra Brønnøysundregistrene kan avgis muntlig, skriftlig eller via elektroniske medier.</article><article class="legalP" id="kapittel-2-paragraf-2-ledd-2">Opplysninger om telefonnummer, telefaksnummer og andre elektroniske adresser avgis kun skriftlig eller på elektroniske medier.</article><article class="legalP" id="kapittel-2-paragraf-2-ledd-3">Offentlighetslovens regler om innsyn gjelder for innsendte opplysninger som ikke er innført i de elektroniske registre. Det kan likevel kreves gebyr for utlevering av kopier av innsendte dokumenter med vedlegg for å dekke registerførers utgifter ved slik utlevering.</article></article><article class="legalArticle" data-lovdata-URL="LTI/forskrift/2003-12-16-1551/§3" data-name="§3" id="kapittel-2-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Innkreving av gebyrer</span></h3><article class="legalP" id="kapittel-2-paragraf-3-ledd-1">Ansvarlig for betaling av gebyr er den som har bestilt den aktuelle tjeneste.</article><article class="legalP" id="kapittel-2-paragraf-3-ledd-2">Gebyrer innkreves normalt etterskuddsvis. Gebyrene er tvangsgrunnlag jf. lov av 26. juni 1992 nr. 86.</article><article class="legalP" id="kapittel-2-paragraf-3-ledd-3">Dersom registerinformasjon avgis via elektroniske medier med sikre betalingsløsninger, kan betaling innkreves i forbindelse med avgivelsen.</article><article class="legalP" id="kapittel-2-paragraf-3-ledd-4">Registerfører kan fastsette som vilkår for etterskuddsvis betaling av gebyr at det stilles garanti eller gjøres bruk av særskilt fastlagt betalingsmåte. Registerfører kan overfor kunder som tidligere har misligholdt betalingsforpliktelse for gebyr og andre særlige tilfeller kreve at gebyret betales forskuddsvis.</article><article class="legalP" id="kapittel-2-paragraf-3-ledd-5">For storbrukere av registerinformasjon kan registeret fastsette nærmere regler om periodiske avregninger.</article></article><article class="legalArticle" data-lovdata-URL="LTI/forskrift/2003-12-16-1551/§4" data-name="§4" id="kapittel-2-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ettergivelse av krav på gebyr</span></h3><article class="legalP" id="kapittel-2-paragraf-4-ledd-1">Registerfører har adgang til å ettergi krav på gebyrer dersom dette i den konkrete sak finnes rimelig.</article></article></section><section class="section" data-name="kap2" id="kapittel-3" data-lovdata-URL="LTI/forskrift/2003-12-16-1551/KAPITTEL_3"><h2>Kapittel 2. Gebyr for registrering, tinglysing, mv.</h2><article class="legalArticle" data-lovdata-URL="LTI/forskrift/2003-12-16-1551/§5" data-name="§5" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Gebyr for registrering, tinglysing og innsendelse til Løsøreregisteret</span></h3><article class="legalP" id="kapittel-3-paragraf-1-ledd-1">For tinglysing, registrering eller anmerkning i Løsøreregisteret betales gebyr etter andre ledd, med mindre annet følger av fjerde ledd.</article><article class="legalP" id="kapittel-3-paragraf-1-ledd-2">For følgende tjenester betales et gebyr på kroner 1450:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">tinglysing eller registrering av pantobligasjon eller skadesløsbrev</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">registrering i løsøreregisteret av avtale om salgspant i motorvogn (herunder avtale som etter § 3-22 i lov av 8. februar 1980 nr. 2 om pant likestilles med salgspantavtale)</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-2-punkt-3"><article class="legalP" id="kapittel-3-paragraf-1-ledd-2-punkt-3-ledd-1">registrering av avtale om factoring</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-2-punkt-4"><article class="legalP" id="kapittel-3-paragraf-1-ledd-2-punkt-4-ledd-1">registrering av særskilt melding om det beløp, eller det høyeste beløp, som panteretten skal sikre i avtale om factoring jf. lov av 8. februar 1980 nr. 2 om pant § 4-10 inngått før 1. januar 1992</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-2-punkt-5"><article class="legalP" id="kapittel-3-paragraf-1-ledd-2-punkt-5-ledd-1">andre dokumenter som ønskes tinglyst, anmerket eller registrert i registeret.</article></article></li></ul></article><article class="legalP" id="kapittel-3-paragraf-1-ledd-3">For registrering i Løsøreregisteret av panterett i driftstilbehør som var tinglyst i grunnboken før ikrafttredelsen av lov av 1. juni 2001 nr. 28 om endringer i lov 8. februar 1980 nr. 2 om pant og i enkelte andre lover, betales ikke gebyr.</article><article class="legalP" id="kapittel-3-paragraf-1-ledd-4">Det skal ikke betales gebyr for tinglysing, registrering eller anmerkning av:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-4-punkt-1"><article class="legalP" id="kapittel-3-paragraf-1-ledd-4-punkt-1-ledd-1">bevis for at en heftelse er falt bort, eller for at den berettigede samtykker i at den slettes</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-4-punkt-2"><article class="legalP" id="kapittel-3-paragraf-1-ledd-4-punkt-2-ledd-1">melding som skifteretten, gjeldsnemnda eller bostyrer foretar i medhold av konkursloven eller panteloven</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-4-punkt-3"><article class="legalP" id="kapittel-3-paragraf-1-ledd-4-punkt-3-ledd-1">avgjørelse om at noen er satt under vergemål eller opphevelse av vergemål</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-ledd-4-punkt-4"><article class="legalP" id="kapittel-3-paragraf-1-ledd-4-punkt-4-ledd-1">utleggsforretning, arrestforretning og midlertidig forføyning</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-ledd-4-punkt-5"><article class="legalP" id="kapittel-3-paragraf-1-ledd-4-punkt-5-ledd-1">transaksjoner i medhold av gjeldsordningsloven.</article></article></li></ul></article></article><article class="legalArticle" data-lovdata-URL="LTI/forskrift/2003-12-16-1551/§6" data-name="§6" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gebyr for registrering/innsendelse til Foretaksregisteret</span></h3><article class="legalP" id="kapittel-3-paragraf-2-ledd-1">For registrering i Foretaksregisteret betales gebyr etter følgende satser:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">for registrering av selskap hvor alle eller enkelte deltakere har begrenset ansvar, kroner 6000</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">for registrering av andre selskaper, kroner 2500</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">for registrering av andre meldinger som skal kunngjøres, kroner 2500.</article></article></li></ul></article><article class="legalP" id="kapittel-3-paragraf-2-ledd-2">Registrering av melding om oppløsning og sletting er likevel gebyrfri.</article></article></section><section class="section" data-name="kap3" id="kapittel-4" data-lovdata-URL="LTI/forskrift/2003-12-16-1551/KAPITTEL_4"><h2>Kapittel 3. Gebyrer/priser for avgivelse av informasjon</h2><article class="legalArticle" data-lovdata-URL="LTI/forskrift/2003-12-16-1551/§7" data-name="§7" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon fra Løsøreregisteret</span></h3><article class="legalP" id="kapittel-4-paragraf-1-ledd-1">Alle kan bestille utskrift av det som er registrert på entydig betegnet person eller foretak, eller særskilt angitt motorvogn. Utskriften kan begrenses til særskilte heftelsestyper. Utskrift av enkeltheftelser kan bestilles med dagboknummerserien som identifikasjon.</article><article class="legalP" id="kapittel-4-paragraf-1-ledd-2">På utskrifter identifiseres personer ved fødselsnummer og foretak ved organisasjonsnummer, når bestillingen identifiserer dette.</article><article class="legalP" id="kapittel-4-paragraf-1-ledd-3">For følgende informasjon på papir eller i elektronisk form fra Løsøreregisteret betales gebyr på kroner 150:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-1-ledd-3-punkt-1"><article class="legalP" id="kapittel-4-paragraf-1-ledd-3-punkt-1-ledd-1">særskilt pantattest</article></article></li><li data-li-identifier="b)" data-name="b)"><article class="listArticle" id="kapittel-4-paragraf-1-ledd-3-punkt-2"><article class="legalP" id="kapittel-4-paragraf-1-ledd-3-punkt-2-ledd-1">annen attestert registerutskrift som gjelder Løsøreregisteret. Det betales ett gebyr for hver registerenhet utskriften omfatter</article></article></li><li data-li-identifier="c)" data-name="c)"><article class="listArticle" id="kapittel-4-paragraf-1-ledd-3-punkt-3"><article class="legalP" id="kapittel-4-paragraf-1-ledd-3-punkt-3-ledd-1">oppgave over dagbokførte dokumenter eller visse grupper av slike</article></article></li><li data-li-identifier="d)" data-name="d)"><article class="listArticle" id="kapittel-4-paragraf-1-ledd-3-punkt-4"><article class="legalP" id="kapittel-4-paragraf-1-ledd-3-punkt-4-ledd-1">attestert kopi av tinglyst eller registrert dokument som gis av tinglysings- eller registreringsmyndighet.</article></article></li></ul></article><article class="legalP" id="kapittel-4-paragraf-1-ledd-4">Gjelder oppgaven som nevnt i tredje ledd, bokstav c) tinglysinger, registreringer eller anmerkninger som omfatter dokumenter dagbokført i mer enn en kalendermåned, skal det betales kroner 150 for hver påbegynt kalendermåned.</article><article class="legalP" id="kapittel-4-paragraf-1-ledd-5">Kopi av gjeldsordningsavtale kan kun rekvireres av namsretten, namsmenn, skyldner og hans ektefelle, kreditorer, andre parter og offentlig myndighet.</article><article class="legalP" id="kapittel-4-paragraf-1-ledd-6">På utskrifter fra Løsøreregisteret som inneholder opplysninger om ektepakter, gis bare opplysning om ektepakter tinglyst etter Løsøreregisterets ikrafttreden 1. januar 1981. Utskrift av ektepakt tinglyst før dette tidsrom må begjæres særskilt.</article></article><article class="legalArticle" data-lovdata-URL="LTI/forskrift/2003-12-16-1551/§8" data-name="§8" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Informasjon fra Enhetsregisteret</span></h3><article class="legalP" id="kapittel-4-paragraf-2-ledd-1">Enheten det bestilles opplysninger om, må identifiseres på en sikker og entydig måte. Dette gjelder likevel ikke bestilling av oversikt over enheter som er registrert med en eller flere nærmere angitte opplysninger.</article><article class="legalP" id="kapittel-4-paragraf-2-ledd-2">For informasjon på papir eller i elektronisk form fra Enhetsregisteret skal det betales gebyr etter følgende satser:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">for ordinær utskrift, kroner 100</article><article class="legalP" id="kapittel-4-paragraf-2-ledd-2-punkt-1-ledd-2">Dette gjelder ikke utskrifter som avgis i tilknytning til en melding.</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">for spesialutskrifter, kroner 150</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">for sammenstilling av opplysninger om en persons tilknytning til næringsvirksomhet (rolleoversikt), kroner 150.</article></article></li></ul></article><article class="legalP" id="kapittel-4-paragraf-2-ledd-3">Med ordinær utskrift menes utskrift som avgis etter en bestilling som kun har enhetens organisasjonsnummer som angivelse av utskriftens innhold. Med de begrensninger som følger av enhetsregisterloven § 22, skal en slik utskrift inneholde alle opplysninger registrert på enheten på tidspunktet bestillingen effektueres.</article><article class="legalP" id="kapittel-4-paragraf-2-ledd-4">Med spesialutskrift menes utskrift på en enkelt enhet som avgis uten tilknytning til melding og som ikke omfattes av denne bestemmelsens tredje ledd.</article><article class="legalP" id="kapittel-4-paragraf-2-ledd-5">En sammenstilling som nevnt i andre ledd, bokstav c) er kun tilgjengelig for personen det bestilles opplysninger om og offentlige myndigheter. Personen det bestilles en rolleoversikt på må identifiseres med navn, adresse og fullstendig fødselsnummer (11 siffer), og eventuelt organisasjonsnummer for enheter registrert i Enhetsregisteret.</article><article class="legalP" id="kapittel-4-paragraf-2-ledd-6">Det skal ikke betales gebyr for utskrift som bestiller har krav på etter lov av 14. april 2000 nr. 31 (personopplysningsloven) § 18.</article><article class="legalP" id="kapittel-4-paragraf-2-ledd-7">Tilknyttede registre, domstolene og politi- og påtalemyndigheten skal få opplysninger fra Enhetsregisteret gebyrfritt. Det samme gjelder øvrige offentlige virksomheter som for staten foretar:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-2-ledd-7-punkt-1"><article class="legalP" id="kapittel-4-paragraf-2-ledd-7-punkt-1-ledd-1">fastsettelse og utligning av skatter og avgifter</article></article></li><li data-li-identifier="b)" data-name="b)"><article class="listArticle" id="kapittel-4-paragraf-2-ledd-7-punkt-2"><article class="legalP" id="kapittel-4-paragraf-2-ledd-7-punkt-2-ledd-1">innfordring</article></article></li><li data-li-identifier="c)" data-name="c)"><article class="listArticle" id="kapittel-4-paragraf-2-ledd-7-punkt-3"><article class="legalP" id="kapittel-4-paragraf-2-ledd-7-punkt-3-ledd-1">kontroll av finansieringsvirksomhet og finansinstitusjoner.</article></article></li></ul></article><article class="legalP" id="kapittel-4-paragraf-2-ledd-8">Registerfører kan sette nærmere vilkår for hvordan avgivelsen skal skje og hvilke opplysninger som skal gjøres tilgjengelig etter denne bestemmelses sjuende ledd.</article></article><article class="legalArticle" data-lovdata-URL="LTI/forskrift/2003-12-16-1551/§9" data-name="§9" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Informasjon fra Foretaksregisteret</span></h3><article class="legalP" id="kapittel-4-paragraf-3-ledd-1">Alle har ved henvendelse rett til å gjøre seg kjent med innholdet i de innsendte dokumenter ved å få utskrifter etter reglene i denne forskrift. Dette gjelder likevel ikke fødselsnummer.</article><article class="legalP" id="kapittel-4-paragraf-3-ledd-2">For informasjon i skriftlig eller elektronisk form skal det betales gebyr etter følgende satser:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">for ordinær firmaattest som begjæres utstedt av Foretaksregisteret uten tilknytning til melding, kroner 150</article></article></li><li data-li-identifier="b)" data-name="b)"><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">for andre typer særskilt bestilt registerutskrift om et foretak, kroner 350.</article><article class="legalP" id="kapittel-4-paragraf-3-ledd-2-punkt-2-ledd-2">Det betales likevel ikke gebyr for opplysning om et identifisert foretak er innført i Foretaksregisteret eller ikke. Videre betales ikke gebyr for opplysning om at et tidligere innført foretak er slettet</article></article></li><li data-li-identifier="c)" data-name="c)"><article class="listArticle" id="kapittel-4-paragraf-3-ledd-2-punkt-3"><article class="legalP" id="kapittel-4-paragraf-3-ledd-2-punkt-3-ledd-1">for kopi av godkjent meldingsblankett, selskapsavtaler, vedtekter og andre vedlegg som følger melding til Foretaksregisteret, for hver bestilling kroner 350</article></article></li><li data-li-identifier="d)" data-name="d)"><article class="listArticle" id="kapittel-4-paragraf-3-ledd-2-punkt-4"><article class="legalP" id="kapittel-4-paragraf-3-ledd-2-punkt-4-ledd-1">for opplysninger om hva som tidligere var registrert om et foretak i handelsregistrene, kroner 350.</article></article></li></ul></article></article><article class="legalArticle" data-lovdata-URL="LTI/forskrift/2003-12-16-1551/§10" data-name="§10" id="kapittel-4-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Informasjon fra Regnskapsregisteret</span></h3><article class="legalP" id="kapittel-4-paragraf-4-ledd-1">For informasjon i skriftlig eller elektronisk form skal det betales gebyr etter følgende satser:<ul class="defaultList"><li data-li-identifier="a)" data-name="a)"><article class="listArticle" id="kapittel-4-paragraf-4-ledd-1-punkt-1"><article class="legalP" id="kapittel-4-paragraf-4-ledd-1-punkt-1-ledd-1">for kopi av årsregnskap med revisjonsberetning med ordinær post, kroner 350</article></article></li><li data-li-identifier="b)" data-name="b)"><article class="listArticle" id="kapittel-4-paragraf-4-ledd-1-punkt-2"><article class="legalP" id="kapittel-4-paragraf-4-ledd-1-punkt-2-ledd-1">for kopi av årsregnskap lastet ned fra internett, kroner 150</article></article></li><li data-li-identifier="c)" data-name="c)"><article class="listArticle" id="kapittel-4-paragraf-4-ledd-1-punkt-3"><article class="legalP" id="kapittel-4-paragraf-4-ledd-1-punkt-3-ledd-1">for kopi av årsregnskap fra Brønnøysundfaksen, kroner 150.</article></article></li></ul></article></article><article class="legalArticle" data-lovdata-URL="LTI/forskrift/2003-12-16-1551/§11" data-name="§11" id="kapittel-4-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Informasjon fra Konkursregisteret</span></h3><article class="legalP" id="kapittel-4-paragraf-5-ledd-1">For hver utskrift til andre enn offentlig myndighet, bostyrer og den opplysningene gjelder, betales et gebyr på kroner 150.</article></article><article class="legalArticle" data-lovdata-URL="LTI/forskrift/2003-12-16-1551/§12" data-name="§12" id="kapittel-4-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Informasjon fra Oppgaveregisteret</span></h3><article class="legalP" id="kapittel-4-paragraf-6-ledd-1">Ved bestilling av opplysninger om hvilke oppgaveplikter en bestemt næringsdrivende er underlagt, må vedkommende identifiseres med organisasjonsnummer. Gjelder opplysningene en gruppe oppgavepliktige, må gruppen avgrenses etter gitte kriterier som f.eks. organisasjonsform, næringskode og antall ansatte.</article></article></section><section class="section" data-name="kap4" id="kapittel-5" data-lovdata-URL="LTI/forskrift/2003-12-16-1551/KAPITTEL_5"><h2>Kapittel 4. Særskilte informasjonstjenester</h2><article class="legalArticle" data-lovdata-URL="LTI/forskrift/2003-12-16-1551/§13" data-name="§13" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Generelt</span></h3><article class="legalP" id="kapittel-5-paragraf-1-ledd-1">Brønnøysundregistrene kan etter avtale levere særskilte informasjonstjenester utover det som fremgår av kapittel 3, eksempelvis delkopier av registre, bestandsoversikter, adgang til direkteoppkobling for storbrukere, mv.</article><article class="legalP" id="kapittel-5-paragraf-1-ledd-2">Registerfører fastsetter i samråd med departementet priser for de særskilte informasjonstjenester som til enhver tid er tilgjengelige. Prisene skal baseres på et prinsipp om dekning av kostnader knyttet til tilrettelegging og avgivelse av informasjonen.</article><article class="legalP" id="kapittel-5-paragraf-1-ledd-3">Registerfører kan på særskilte vilkår gi gratis tilgang til registerinformasjon uten vederlag for forskning, mv.</article></article><article class="legalArticle" data-lovdata-URL="LTI/forskrift/2003-12-16-1551/§14" data-name="§14" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særskilte informasjonstjenester fra Løsøreregisteret</span></h3><article class="legalP" id="kapittel-5-paragraf-2-ledd-1">Ved søking i registeret benyttes fødselsnummer, foretaksnavn, organisasjonsnummer, registreringsnummer for motorkjøretøy eller dagboknummer. Advokater, banker, forsikringsselskaper, finansieringsforetak, inkassoselskaper, kredittopplysningsforetak, namsmyndighet kan gis adgang til også å benytte personnavn som søkekriterium.</article><article class="legalP" id="kapittel-5-paragraf-2-ledd-2">Kredittopplysningsforetak som har konsesjon for sin virksomhet, kan abonnere på periodiske utskrifter i elektronisk form som omfatter følgende dokumenttyper:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-2-ledd-2-punkt-1"><article class="legalP" id="kapittel-5-paragraf-2-ledd-2-punkt-1-ledd-1">tvangsforretninger,</article></article></li><li data-li-identifier="b)" data-name="b)"><article class="listArticle" id="kapittel-5-paragraf-2-ledd-2-punkt-2"><article class="legalP" id="kapittel-5-paragraf-2-ledd-2-punkt-2-ledd-1">frivillige pantsettelser etter panteloven § 3-4, § 3-8, § 3-9, § 3-10, § 3-11, § 3-14, § 3-17 og § 3-22,</article></article></li><li data-li-identifier="c)" data-name="c)"><article class="listArticle" id="kapittel-5-paragraf-2-ledd-2-punkt-3"><article class="legalP" id="kapittel-5-paragraf-2-ledd-2-punkt-3-ledd-1">factoringavtaler,</article></article></li><li data-li-identifier="d)" data-name="d)"><article class="listArticle" id="kapittel-5-paragraf-2-ledd-2-punkt-4"><article class="legalP" id="kapittel-5-paragraf-2-ledd-2-punkt-4-ledd-1">meldinger om åpning av konkurs eller akkordforhandling,</article></article></li><li data-li-identifier="e)" data-name="e)"><article class="listArticle" id="kapittel-5-paragraf-2-ledd-2-punkt-5"><article class="legalP" id="kapittel-5-paragraf-2-ledd-2-punkt-5-ledd-1">åpning av gjeldsforhandling og frivillig og tvungen gjeldsordning.</article></article></li></ul></article></article><article class="legalArticle" data-lovdata-URL="LTI/forskrift/2003-12-16-1551/§15" data-name="§15" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Særskilte informasjonstjenester fra Enhetsregisteret</span></h3><article class="legalP" id="kapittel-5-paragraf-3-ledd-1">For liste med bestandsoversikt i Enhetsregisteret skal det betales gebyr på kroner 1 pr. enhet listen omfatter. Listen kan bare inneholde opplysninger som enhver har innsynsrett i etter enhetsregisterloven § 22 annet ledd.</article><article class="legalP" id="kapittel-5-paragraf-3-ledd-2">Liste som nevnt i første ledd kan for offentlige myndigheter utvides til også å inneholde opplysninger registrert i henhold til enhetsregisterloven § 6 første ledd. For en slik utvidet liste betales kroner 7,50 pr. enhet listen omfatter.</article></article><article class="legalArticle" data-lovdata-URL="LTI/forskrift/2003-12-16-1551/§16" data-name="§16" id="kapittel-5-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Særskilte informasjonstjenester fra Foretaksregisteret</span></h3><article class="legalP" id="kapittel-5-paragraf-4-ledd-1">For papirliste med bestandsoversikt i Foretaksregisteret skal det betales gebyr på kroner 1 pr. foretak listen omfatter.</article><article class="legalP" id="kapittel-5-paragraf-4-ledd-2">For papirliste med oversikt over nymeldinger/endringer og slettinger i Foretaksregisteret i løpet av en kalendermåned, betales kroner 1 pr. melding listen omfatter.</article></article></section><section class="section" data-name="kapII" id="kapittel-6" data-lovdata-URL="LTI/forskrift/2003-12-16-1551/KAPITTEL_6"><h2 data-text-align="center">II</h2><article class="legalP" id="kapittel-6-ledd-1">Forskriften trer i kraft fra 1. januar 2004.</article></section></main></body></html>