<!DOCTYPE html><html lang="no"><head><title>Forskrift om særlige betingelser for import av paranøtter i skall med opprinnelse i eller sendt fra Brasil.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-12-1346</dd><dt class="dokid">DokumentID</dt><dd class="dokid">LTI/forskrift/2003-11-12-1346</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2459</dd><dt class="dateInForce">I kraft fra</dt><dd class="dateInForce">2003-11-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-3/§6</li><li>lov/1933-05-19-3/§4</li><li>forskrift/1988-04-29-312</li></ul></dd><dt class="dateOfPublication">Kunngjort</dt><dd class="dateOfPublication">2003-11-18</dd><dt class="journalNumber">Journalnummer</dt><dd class="journalNumber">2003-1117</dd><dt class="titleShort">Korttittel</dt><dd class="titleShort">Forskrift om import av paranøtter fra Brasil</dd><dt class="title">Tittel</dt><dd class="title">Forskrift om særlige betingelser for import av paranøtter i skall med opprinnelse i eller sendt fra Brasil.</dd><dt class="miscInformation">Annet om dokumentet</dt><dd class="miscInformation">Fastsatt av Statens næringsmiddeltilsyn 12. november 2003 med hjemmel i lov av 19. mai 1933 nr. 3 om tilsyn med næringsmidler m.v. § 6 første ledd, jf. § 4 åttende ledd, jf. overføringsvedtak av 29. april 1988 nr. 312.</dd><dt class="refid">RefID</dt><dd class="refid">forskrift/2003-11-12-1346</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særlige betingelser for import av paranøtter i skall med opprinnelse i eller sendt fra Brasil.<ul class="tocSubUl"><li>§ 1. Omfang</li><li>§ 2. Vilkår for import når paranøttene kommer direkte fra Brasil eller et land utenfor EØS-området</li><li>§ 3. Krav til importkontroll</li><li>§ 4. Unntak fra importforbudet</li><li>§ 5. Forsendelser som ikke overholder grenseverdiene for aflatoksin B1 og total aflatoksin</li><li>§ 6. Vilkår for import når paranøtter med opprinnelse i Brasil først er importert til et annet EØS-land</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-12-1346" id="dokument"><h1>Forskrift om særlige betingelser for import av paranøtter i skall med opprinnelse i eller sendt fra Brasil.</h1><article class="legalArticle" data-lovdata-URL="LTI/forskrift/2003-11-12-1346/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omfang</span></h2><article class="legalP" id="paragraf-1-ledd-1">Denne forskriften gjelder for import av paranøtter i skall omfattet av tollkode 0801 21 00 med opprinnelse i eller sendt fra Brasil.</article></article><article class="legalArticle" data-lovdata-URL="LTI/forskrift/2003-11-12-1346/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for import når paranøttene kommer direkte fra Brasil eller et land utenfor EØS-området</span></h2><article class="legalP" id="paragraf-2-ledd-1">Det er forbudt å importere paranøtter omfattet av § 1, som kommer direkte fra Brasil eller fra et annet land utenfor EØS-området, med mindre vilkårene i denne paragrafen er oppfylt.</article><article class="legalP" id="paragraf-2-ledd-2">Forsendelser av paranøtter omfattet av § 1, skal følges av en rapport om resultatene av offisielle prøver og analyser, og av et helsesertifikat som omfattet av vedtak 2003/493/EF. Helsesertifikatet kan fås ved henvendelse til Statens næringsmiddeltilsyn.</article><article class="legalP" id="paragraf-2-ledd-3">Rapporten og sertifikatet skal være utfylt, undertegnet og bekreftet av en representant for den kompetente myndighet i Brasil, Ministério da Agricultura, Pecuária e Abastecimento (MAPA).</article><article class="legalP" id="paragraf-2-ledd-4">Prøvetaking og analyse av paranøttene må være utført i overensstemmelse med kravene i forskrift av 27. september 2002 nr. 1028 om visse forurensende stoffer, som implementerer direktiv 98/53/EF. Analysene må være utført av det offisielle kontrollaboratoriet for analyser av aflatoksiner i paranøtter i Belo Horizonte, Brasil, Laboratório de Controle de Qualidade de Segurança Alimentar (LACQSA).</article><article class="legalP" id="paragraf-2-ledd-5">Hver forsendelse skal identifiseres ved en kode som skal samsvare med koden på den rapporten og det sertifikatet som følger forsendelsen.</article><article class="legalP" id="paragraf-2-ledd-6">Forsendelser av paranøtter som omfattes av § 1 skal føres inn i landet og importkontrolleres ved næringsmiddeltilsynet i Oslo.</article></article><article class="legalArticle" data-lovdata-URL="LTI/forskrift/2003-11-12-1346/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til importkontroll</span></h2><article class="legalP" id="paragraf-3-ledd-1">Ved importkontroll som nevnt i § 2 sjette ledd skal det foretas dokumentkontroll for å sikre at importerte paranøtter med opprinnelse i eller sendt fra Brasil oppfyller kravene til helsesertifikat og analyserapport som omtalt i § 2 annet ledd. Det skal også tas ut prøver av alle forsendelser for aflatoksin B1- og total aflatoksinanalyser.</article><article class="legalP" id="paragraf-3-ledd-2">Forsendelsene skal ikke frigis før resultatene av undersøkelsene i første ledd foreligger. Forsendelser kan holdes tilbake i maksimum 15 arbeidsdager før de frigis. Næringsmiddeltilsynet i Oslo utsteder et offisielt ledsagelsesdokument hvor det angis at partiet har vært underkastet offisiell prøvetaking og analyse og hvilket resultat analysen har gitt.</article><article class="legalP" id="paragraf-3-ledd-3">Næringsmiddeltilsynet i Oslo skal fortløpende rapportere alle analyseresultater fra offisiell kontroll av produktene nevnt i § 1 i denne forskrift til Statens næringsmiddeltilsyn.</article><article class="legalP" id="paragraf-3-ledd-4">Dersom forsendelser deles opp skal kopier av helsesertifikatet, analyserapporten og følgedokumentene som er nevnt i § 2 annet ledd og § 3 annet ledd i denne forskrift følge hver del av forsendelsen. Kopiene skal være bekreftet av den kompetente myndighet i det landet hvor delingen skjer.</article></article><article class="legalArticle" data-lovdata-URL="LTI/forskrift/2003-11-12-1346/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra importforbudet</span></h2><article class="legalP" id="paragraf-4-ledd-1">Forsendelser av varepartier omfattet av § 1 som ikke er fulgt av en rapport om resultatene av offisielle prøver og analyser eller av et helsesertifikat, og som har forlatt Brasil før 5. juli 2003 kan importeres uavhengig av § 2 andre og tredje ledd. Import tillates på vilkår av at den ervervsdrivende/importøren ved prøveuttak og analyser, gjennomført i overensstemmelse med forskrift av 27. september 2002 nr. 1028 om visse forurensende stoffer i næringsmidler, kan dokumentere at forsendelsene overholder kravene til grenseverdier for aflatoksin B1 og totalt aflatoksinnivå i forskrift av 27. september 2002 nr. 1028 om visse forurensende stoffer i næringsmidler.</article></article><article class="legalArticle" data-lovdata-URL="LTI/forskrift/2003-11-12-1346/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forsendelser som ikke overholder grenseverdiene for aflatoksin B1 og total aflatoksin</span></h2><article class="legalP" id="paragraf-5-ledd-1">Forsendelser av paranøtter som ikke overholder grenseverdiene for aflatoksin B1 og total aflatoksin slik de er nedfelt i forskrift av 27. september 2002 nr. 1028 om visse forurensende stoffer, kan returneres til opprinnelseslandet på vilkår av at Ministério da Agricultura, Pecuária e Abastecimento (MAPA) gir følgende opplysninger skriftlig for hver avvist forsendelse:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">uttrykkelig tillatelse til retur av forsendelsen, identifisert med forsendelsens kode.</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">en forpliktelse til å sette den returnerte forsendelsen under offisiell kontroll fra og med dagen forsendelsen ankommer.</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">den returnerte forsendelsens bestemmelsessted, planlagte behandling og planlagte prøvetaking og analyse.</article></article></li></ul></article><article class="legalP" id="paragraf-5-ledd-2">Dersom vilkårene beskrevet i første ledd ikke er oppfylt, skal alle påfølgende forsendelser som ikke overholder grenseverdiene for aflatoksin B1 og total aflatoksin destrueres.</article></article><article class="legalArticle" data-lovdata-URL="LTI/forskrift/2003-11-12-1346/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for import når paranøtter med opprinnelse i Brasil først er importert til et annet EØS-land</span></h2><article class="legalP" id="paragraf-6-ledd-1">Paranøtter med opprinnelse i Brasil, som importeres fra et EØS-land, skal være importert til EØS-området etter regler tilsvarende denne forskrift, jf. vedtak 2003/493/EF. Det er forbudt å importere eller framby paranøtter som er importert til EØS-området i strid med slike regler.</article></article><article class="legalArticle" data-lovdata-URL="LTI/forskrift/2003-11-12-1346/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskrift trer i kraft straks.</article></article></main></body></html>