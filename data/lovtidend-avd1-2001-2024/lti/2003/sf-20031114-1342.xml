<!DOCTYPE html><html lang="no"><head><title>Forskrift til lov om felles regler for det indre marked for naturgass (naturgassforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-14-1342</dd><dt class="dokid">DokumentID</dt><dd class="dokid">LTI/forskrift/2003-11-14-1342</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2444</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2002-06-28-61/§4</li></ul></dd><dt class="dateOfPublication">Kunngjort</dt><dd class="dateOfPublication">2003-11-14</dd><dt class="journalNumber">Journalnummer</dt><dd class="journalNumber">2003-1107</dd><dt class="titleShort">Korttittel</dt><dd class="titleShort">Naturgassforskriften</dd><dt class="title">Tittel</dt><dd class="title">Forskrift til lov om felles regler for det indre marked for naturgass (naturgassforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 14. november 2003 med hjemmel i lov av 28. juni 2002 nr. 61 om felles regler for det indre marked for naturgass (naturgassloven) § 4. Fremmet av Olje- og energidepartementet. Jf. EØS-avtalen vedlegg IV nr. 16 (direktiv 98/30/EF).</dd><dt class="refid">RefID</dt><dd class="refid">forskrift/2003-11-14-1342</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om felles regler for det indre marked for naturgass (naturgassforskriften).<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. (Virkeområde)</li><li>§ 1-2. (Definisjoner)</li></ul></li><li>Kapittel 2. Konsekvensutredning og konsesjon mv.<ul class="tocSubUl"><li>§ 2-1. (Konsekvensutredning)</li><li>§ 2-2. (Søknad)</li><li>§ 2-3. (Konsesjonsplikt)</li><li>§ 2-4. (Vilkår for konsesjon)</li><li>§ 2-5. (Konsesjonsvedtak, tilbakekall mv.)</li></ul></li><li>Kapittel 3. Om adgang til system, regnskap, tvisteløsning mv.<ul class="tocSubUl"><li>§ 3-1. (Tredjepartsadgang)</li><li>§ 3-2. (Unntak for rett til adgang som følge av «take-or-pay»-kontrakter)</li><li>§ 3-3. (Regnskap)</li><li>§ 3-4. (Forbud mot forskjellsbehandling)</li><li>§ 3-5. (Generelle krav for drift, vedlikehold og utvikling av anlegg)</li><li>§ 3-6. (Informasjonsplikt, konfidensialitet og misbruk av informasjon)</li><li>§ 3-7. (Tvisteløsningsmyndighet)</li></ul></li><li>Kapittel 4. Diverse bestemmelser<ul class="tocSubUl"><li>§ 4-1. (Kontroll)</li><li>§ 4-2. (Informasjon)</li><li>§ 4-3. (Dispensasjon)</li><li>§ 4-4. (Unntak)</li><li>§ 4-5. (Påleggskompetanse)</li><li>§ 4-6. (Myndighet til å gi forskrifter)</li><li>§ 4-7. (Ikrafttredelse)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-14-1342" id="dokument"><h1>Forskrift til lov om felles regler for det indre marked for naturgass (naturgassforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2003-11-14-1342/KAPITTEL_1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2003-11-14-1342/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(Virkeområde)</span></h3><article class="legalP" id="kapittel-1-paragraf-1-ledd-1">Forskriften kommer til anvendelse på overføring, distribusjon, forsyning og lagring av naturgass som ikke omfattes av lov av 29. november 1996 nr. 72 om petroleumsvirksomhet.</article></article><article class="legalArticle" data-lovdata-URL="LTI/forskrift/2003-11-14-1342/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(Definisjoner)</span></h3><article class="legalP" id="kapittel-1-paragraf-2-ledd-1">I denne forskrift forstås med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1"><i>loven</i>, lov av 28. juni 2002 nr. 61 om felles regler for det indre marked for naturgass,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1"><i>lagringsanlegg</i>, et anlegg som brukes til lagring av naturgass, og som eies og/eller drives av et naturgassforetak, unntatt den del som brukes til produksjonsvirksomhet,</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1"><i>LNG-anlegg</i>, en terminal som brukes til omdanning av naturgass til væske eller lossing, lagring eller regassifisering av LNG,</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1"><i>lagringsforetak</i>, enhver fysisk eller juridisk person som foretar lagringen,</article></article></li><li data-li-identifier="e)" data-name="e)"><article class="listArticle" id="kapittel-1-paragraf-2-ledd-1-punkt-5"><article class="legalP" id="kapittel-1-paragraf-2-ledd-1-punkt-5-ledd-1"><i>overføringsforetak</i>, enhver fysisk eller juridisk person som utfører overføring av naturgass,</article></article></li><li data-li-identifier="f)" data-name="f)"><article class="listArticle" id="kapittel-1-paragraf-2-ledd-1-punkt-6"><article class="legalP" id="kapittel-1-paragraf-2-ledd-1-punkt-6-ledd-1"><i>distribusjonsforetak</i>, enhver fysisk eller juridisk person som utfører distribusjon av naturgass,</article></article></li><li data-li-identifier="g)" data-name="g)"><article class="listArticle" id="kapittel-1-paragraf-2-ledd-1-punkt-7"><article class="legalP" id="kapittel-1-paragraf-2-ledd-1-punkt-7-ledd-1"><i>tilknyttet foretak</i>, et tilknyttet foretak i henhold til artikkel 41 i sjuende rådsdirektiv 83/349/EØF av 13. juni 1983 med hjemmel i traktatens artikkel 54 § 3 bokstav g om konsoliderte regnskaper, og/eller et tilknyttet foretak i henhold til artikkel 33 nr. 1 i nevnte direktiv og/eller et foretak som tilhører de samme aksjonærer,</article></article></li><li data-li-identifier="h)" data-name="h)"><article class="listArticle" id="kapittel-1-paragraf-2-ledd-1-punkt-8"><article class="legalP" id="kapittel-1-paragraf-2-ledd-1-punkt-8-ledd-1"><i>system</i>, ethvert overførings- og/eller distribusjonsnett og/eller ethvert LNG-anlegg som eies og/eller drives av et naturgassforetak,</article></article></li><li data-li-identifier="i)" data-name="i)"><article class="listArticle" id="kapittel-1-paragraf-2-ledd-1-punkt-9"><article class="legalP" id="kapittel-1-paragraf-2-ledd-1-punkt-9-ledd-1"><i>systembruker</i>, enhver fysisk eller juridisk person som forsyner eller forsynes fra et system,</article></article></li><li data-li-identifier="j)" data-name="j)"><article class="listArticle" id="kapittel-1-paragraf-2-ledd-1-punkt-10"><article class="legalP" id="kapittel-1-paragraf-2-ledd-1-punkt-10-ledd-1"><i>sikkerhet</i>, både forsyningssikkerhet og teknisk sikkerhet.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-11-14-1342/KAPITTEL_2"><h2>Kapittel 2. Konsekvensutredning og konsesjon mv.</h2><article class="legalArticle" data-lovdata-URL="LTI/forskrift/2003-11-14-1342/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(Konsekvensutredning)</span></h3><article class="legalP" id="kapittel-2-paragraf-1-ledd-1">For anlegg som er konsesjonspliktig etter § 2-3 og som omfattes av plan- og bygningsloven av 14. juni 1985 nr. 77 kapittel VII-a skal konsekvensutredninger vedlegges søknad etter § 2-2.</article><article class="legalP" id="kapittel-2-paragraf-1-ledd-2">For prosjekter som gjelder transport av gass i rørledning med en diameter på mer enn 800 mm og en lengde på mer enn 40 km eller som antas å ha vesentlige næringsmessige eller miljømessige virkninger får bestemmelsene om konsekvensutredninger i kapittel 4 i forskrift av 27. juni 1997 nr. 653 til lov om petroleumsvirksomhet tilsvarende anvendelse så langt de passer for så vidt rørledningen går i sjø. Konsekvensutredninger skal vedlegges søknad etter § 2-2.</article></article><article class="legalArticle" data-lovdata-URL="LTI/forskrift/2003-11-14-1342/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(Søknad)</span></h3><article class="legalP" id="kapittel-2-paragraf-2-ledd-1">Søknad om konsesjon med tilhørende anleggsplan sendes departementet og skal inneholde:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">en beskrivelse av søkeren og dennes virksomhet,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">planlagt tidspunkt for påbegynnelse og fullførelse av anlegget,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">en teknisk beskrivelse av anlegget med kartvedlegg,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-2-ledd-1-punkt-4"><article class="legalP" id="kapittel-2-paragraf-2-ledd-1-punkt-4-ledd-1">en begrunnelse for tiltaket,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-2-ledd-1-punkt-5"><article class="legalP" id="kapittel-2-paragraf-2-ledd-1-punkt-5-ledd-1">en vurdering av økonomiske forhold og en redegjørelse for areal- og miljøvirkninger av tiltaket,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-2-ledd-1-punkt-6"><article class="legalP" id="kapittel-2-paragraf-2-ledd-1-punkt-6-ledd-1">en beskrivelse av behov for tillatelser etter annen lov, herunder forholdet til kommunale planer etter plan- og bygningsloven,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-2-ledd-1-punkt-7"><article class="legalP" id="kapittel-2-paragraf-2-ledd-1-punkt-7-ledd-1">en redegjørelse for forholdet til energiutredninger utarbeidet i henhold til forskrift av 16. desember 2002 nr. 1607 om energiutredninger,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-2-ledd-1-punkt-8"><article class="legalP" id="kapittel-2-paragraf-2-ledd-1-punkt-8-ledd-1">øvrige opplysninger som er nødvendig for å vurdere om tillatelse bør gis. Departementet kan fastsette nærmere hvilke opplysninger eller undersøkelser søkeren må sørge for.</article></article></li></ul></article><article class="legalP" id="kapittel-2-paragraf-2-ledd-2">Kunngjøring av søknaden, en kort beskrivelse av planene, opplysninger om hvor søknaden er utlagt og fristen for å gi uttalelse skal rykkes inn i Norsk lysingsblad og i en eller flere aviser alminnelig lest i distriktet. Søkeren betaler utgiftene ved utleggelse og kunngjøring. Kunngjøring kan unnlates når det finnes ubetenkelig.</article><article class="legalP" id="kapittel-2-paragraf-2-ledd-3">Offentlige organer og andre som tiltaket direkte gjelder, skal få søknaden tilsendt til uttalelse. Ved utsendelse fastsettes en frist for å avgi uttalelse til konsesjonsmyndigheten. Høring kan unnlates når det finnes ubetenkelig.</article></article><article class="legalArticle" data-lovdata-URL="LTI/forskrift/2003-11-14-1342/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">(Konsesjonsplikt)</span></h3><article class="legalP" id="kapittel-2-paragraf-3-ledd-1">Anlegg for overføring av naturgass, herunder overføringsrør, LNG-anlegg og tilhørende anlegg, som i det vesentligste skal levere naturgass til naturgassforetak i en annen region kan ikke bygges eller drives uten etter konsesjon fra departementet.</article><article class="legalP" id="kapittel-2-paragraf-3-ledd-2">Mindre LNG-anlegg, mindre anlegg for overføring av naturgass eller anlegg for distribusjon av naturgass krever ikke konsesjon.</article><article class="legalP" id="kapittel-2-paragraf-3-ledd-3">Departementet avgjør nærmere hva som er konsesjonspliktig etter første ledd og hva som er unntatt fra konsesjonsplikt etter annet ledd.</article><article class="legalP" id="kapittel-2-paragraf-3-ledd-4">Konsesjon skal gis på grunnlag av ikke-diskriminerende, saklige og objektive kriterier. Ved vurderingen av om konsesjon etter første ledd skal gis, skal det blant annet legges vekt på å legge til rette for et samfunnsmessig rasjonelt energisystem, herunder skal det søkes å oppnå miljømessig gode løsninger for energisystemet og det konkrete anlegget.</article></article><article class="legalArticle" data-lovdata-URL="LTI/forskrift/2003-11-14-1342/§2-4" data-name="§2-4" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">(Vilkår for konsesjon)</span></h3><article class="legalP" id="kapittel-2-paragraf-4-ledd-1">For konsesjoner etter § 2-3 kan det fastsettes vilkår om:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">konsesjonærens organisasjon og kompetanse, kompetanse hos den som overlates driftsoppgaver og om bortsettelse av drift,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">nedleggelse og rydding av anlegg, herunder om frister og dekning av utgifter,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">tekniske forhold,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">beredskapsmessige forhold.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">trasévalg,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-4-ledd-1-punkt-6"><article class="legalP" id="kapittel-2-paragraf-4-ledd-1-punkt-6-ledd-1">tilrettelegging for eller tilkobling av andre anlegg eller systemer,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-4-ledd-1-punkt-7"><article class="legalP" id="kapittel-2-paragraf-4-ledd-1-punkt-7-ledd-1">dimensjonering,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-4-ledd-1-punkt-8"><article class="legalP" id="kapittel-2-paragraf-4-ledd-1-punkt-8-ledd-1">tiltak for å redusere skader eller ulemper av anlegget for miljø og annen arealbruk,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-4-ledd-1-punkt-9"><article class="legalP" id="kapittel-2-paragraf-4-ledd-1-punkt-9-ledd-1">deltagelse i energiplanlegging etter lov av 29. juni 1990 nr. 50 om produksjon, omforming, overføring, omsetning, fordeling og bruk av energi m.m. (energiloven) § 5B-1.</article></article></li></ul></article><article class="legalP" id="kapittel-2-paragraf-4-ledd-2">Departementet kan stille som vilkår for konsesjon etter § 2-3 at konsesjonæren forplikter seg til å yte nærmere definerte offentlige tjenester som kan vedrøre sikkerhet, herunder forsyningssikkerhet, regelmessighet, kvaliteten på og prisen for forsyningene, samt miljøvern.</article><article class="legalP" id="kapittel-2-paragraf-4-ledd-3">Departementet kan i forbindelse med den enkelte konsesjon fastsette ytterligere vilkår dersom det finnes påkrevet av hensyn til allmenne eller private interesser.</article></article><article class="legalArticle" data-lovdata-URL="LTI/forskrift/2003-11-14-1342/§2-5" data-name="§2-5" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">(Konsesjonsvedtak, tilbakekall mv.)</span></h3><article class="legalP" id="kapittel-2-paragraf-5-ledd-1">Konsesjon gis til juridisk person som er stiftet i overensstemmelse med norsk lovgivning og er registrert i Foretaksregisteret, når annet ikke følger av internasjonale avtaler. Konsesjon kan også tildeles fysisk person hjemmehørende i en EØS-stat.</article><article class="legalP" id="kapittel-2-paragraf-5-ledd-2">Konsesjon gis for inntil 30 år. Konsesjonstiden kan forlenges etter søknad fra konsesjonæren. Søknad om forlengelse av konsesjon skal sendes senest 1 år før utløpet av konsesjonstiden, med mindre departementet bestemmer noe annet.</article><article class="legalP" id="kapittel-2-paragraf-5-ledd-3">Konsesjonen skal omfatte en beskrivelse av anlegget med tilhørende kart. Det kan gis tidsfrister for seneste oppstart av anleggsarbeider, idriftsettelse av anlegget eller deler av dette.</article><article class="legalP" id="kapittel-2-paragraf-5-ledd-4">Dersom konsesjon etter § 2-3 ikke gis til en søker, skal begrunnelse for avslaget oversendes EFTAs overvåkingsorgan til underretning.</article><article class="legalP" id="kapittel-2-paragraf-5-ledd-5">Dersom konsesjon etter denne forskrift er gitt på grunnlag av uriktige eller ufullstendige opplysninger om forhold av vesentlig betydning, eller konsesjonæren grovt eller gjentatte ganger overtrer loven, denne forskrift eller bestemmelser eller pålegg gitt i medhold av loven eller denne forskrift, kan konsesjonen trekkes tilbake. Tilbakekall av konsesjon fritar ikke for forpliktelser som følger av forskrift eller konsesjonsvilkår.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-11-14-1342/KAPITTEL_3"><h2>Kapittel 3. Om adgang til system, regnskap, tvisteløsning mv.</h2><article class="legalArticle" data-lovdata-URL="LTI/forskrift/2003-11-14-1342/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(Tredjepartsadgang)</span></h3><article class="legalP" id="kapittel-3-paragraf-1-ledd-1">Naturgassforetak og kvalifiserte kunder har rett til å forhandle om adgang til systemet på objektive og ikke-diskriminerende vilkår. Forhandlinger skjer mellom den som eier eller driver den aktuelle del av systemet og den som ønsker adgang etter første punktum.</article><article class="legalP" id="kapittel-3-paragraf-1-ledd-2">Naturgassforetak som driver anlegg for overføring, distribusjon, forsyning og lagring av naturgass skal minst en gang i året offentliggjøre sine viktigste forretningsmessige vilkår for rett til bruk av systemet.</article><article class="legalP" id="kapittel-3-paragraf-1-ledd-3">Naturgassforetak og kvalifiserte kunder kan nektes adgang til systemet dersom:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-3-punkt-1"><article class="legalP" id="kapittel-3-paragraf-1-ledd-3-punkt-1-ledd-1">det ikke er kapasitet i rørledningen til å transportere naturgass som det kreves adgang for, eller</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-3-punkt-2"><article class="legalP" id="kapittel-3-paragraf-1-ledd-3-punkt-2-ledd-1">tredjepartsadgang vil hindre eier eller driver av den aktuelle del av systemet i å yte pålagte offentlige tjenester, eller</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-ledd-3-punkt-3"><article class="legalP" id="kapittel-3-paragraf-1-ledd-3-punkt-3-ledd-1">dersom naturgassforetak som nevnt i annet ledd har eller forventer å få store økonomiske og finansielle problemer på grunn av «take-or-pay»-forpliktelser som det har påtatt seg innenfor rammen av én eller flere kontrakter om kjøp av naturgass og departementet har samtykket etter § 3-2 i at adgang kan nektes eller søknad om å nekte adgang etter § 3-2 er til behandling.</article></article></li></ul></article><article class="legalP" id="kapittel-3-paragraf-1-ledd-4">Nektelse av adgang til systemet skal være behørig begrunnet.</article></article><article class="legalArticle" data-lovdata-URL="LTI/forskrift/2003-11-14-1342/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(Unntak for rett til adgang som følge av «take-or-pay»-kontrakter)</span></h3><article class="legalP" id="kapittel-3-paragraf-2-ledd-1">Departementet kan etter søknad gi midlertidig unntak fra § 3-1 første ledd dersom et naturgassforetak som driver anlegg for overføring, distribusjon, forsyning og lagring av naturgass har eller forventer å få store økonomiske og finansielle problemer på grunn av «take-or-pay»-forpliktelser som det har påtatt seg innenfor rammen av én eller flere kontrakter om kjøp av naturgass. Søknaden skal være vedlagt alle relevante opplysninger om problemets art og omfang, og om naturgassforetakets tiltak for å løse problemet.</article><article class="legalP" id="kapittel-3-paragraf-2-ledd-2">Dersom et naturgassforetak som driver anlegg for overføring, distribusjon, forsyning og lagring av naturgass vil nekte noen adgang til systemet etter § 3-1 tredje ledd bokstav c må departementet først ha gitt midlertid unntak etter første ledd.</article><article class="legalP" id="kapittel-3-paragraf-2-ledd-3">Ved avgjørelse om midlertidig unntak som nevnt i første ledd skal departementet særlig legge vekt på følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-3-punkt-1"><article class="legalP" id="kapittel-3-paragraf-2-ledd-3-punkt-1-ledd-1">målsettingen om å skape et gassmarked basert på konkurranse,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-3-punkt-2"><article class="legalP" id="kapittel-3-paragraf-2-ledd-3-punkt-2-ledd-1">nødvendigheten av å oppfylle forpliktelser til å yte offentlige tjenester og garantere forsyningssikkerheten,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-3-punkt-3"><article class="legalP" id="kapittel-3-paragraf-2-ledd-3-punkt-3-ledd-1">naturgassforetakets stilling i gassmarkedet og den faktiske konkurransen på dette markedet,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-3-punkt-4"><article class="legalP" id="kapittel-3-paragraf-2-ledd-3-punkt-4-ledd-1">omfanget av de økonomiske og finansielle problemene til naturgassforetak og overføringsforetak eller berettigede kunder,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-3-punkt-5"><article class="legalP" id="kapittel-3-paragraf-2-ledd-3-punkt-5-ledd-1">datoen for undertegning av og vilkårene for den endelige kontrakten, herunder i hvor stor grad kontrakten eller vilkårene tar høyde for markedsutviklingen,</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-3-punkt-6"><article class="legalP" id="kapittel-3-paragraf-2-ledd-3-punkt-6-ledd-1">de anstrengelser som er gjort for å overvinne problemene,</article></article></li><li data-li-identifier="g)" data-name="g)"><article class="listArticle" id="kapittel-3-paragraf-2-ledd-3-punkt-7"><article class="legalP" id="kapittel-3-paragraf-2-ledd-3-punkt-7-ledd-1">i hvilken grad foretaket da det tok på seg de aktuelle «take-or-pay»-forpliktelsene med rimelighet kunne ha forutsett, i lys av bestemmelsene i denne forskrift og loven, at de alvorlige problemene antakelig ville oppstå,</article></article></li><li data-li-identifier="h)" data-name="h)"><article class="listArticle" id="kapittel-3-paragraf-2-ledd-3-punkt-8"><article class="legalP" id="kapittel-3-paragraf-2-ledd-3-punkt-8-ledd-1">i hvilken grad systemet er koplet sammen med andre systemer og samdriftsevnen mellom disse systemene, og</article></article></li><li data-li-identifier="i)" data-name="i)"><article class="listArticle" id="kapittel-3-paragraf-2-ledd-3-punkt-9"><article class="legalP" id="kapittel-3-paragraf-2-ledd-3-punkt-9-ledd-1">virkningen som innrømmelse av et unntak vil kunne få på en riktig anvendelse av denne forskriften og loven med hensyn til at det indre marked for naturgass skal virke på en tilfredsstillende måte.</article></article></li></ul></article><article class="legalP" id="kapittel-3-paragraf-2-ledd-4">Det antas at det ikke foreligger alvorlige problemer så lenge salget av naturgass ikke synker til under nivået for minsteavtaksgaranti i «take-or-pay»-kontrakter om kjøp av gass, eller så lenge den aktuelle «take-or-pay»-kontrakt om kjøp av gass kan tilpasses, eller naturgassforetaket kan finne andre løsninger.</article></article><article class="legalArticle" data-lovdata-URL="LTI/forskrift/2003-11-14-1342/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(Regnskap)</span></h3><article class="legalP" id="kapittel-3-paragraf-3-ledd-1">For å unngå forskjellsbehandling, kryssubsidiering og konkurransevridning skal integrerte naturgassforetak i sine internregnskaper føre atskilte regnskaper for sin virksomhet i forbindelse med overføring, distribusjon og lagring av naturgass, og eventuelt konsoliderte regnskaper for virksomhet som ikke er tilknyttet gass, på samme måte som de måtte ha gjort dersom den aktuelle virksomheten hadde blitt utøvet av atskilte foretak. Internregnskapene skal inneholde en balanse og et resultatregnskap for hver virksomhet.</article><article class="legalP" id="kapittel-3-paragraf-3-ledd-2">Naturgassforetakene skal i sine internregnskaper angi hvilke regler de følger ved utarbeiding av de atskilte regnskapene nevnt i første ledd for så vidt gjelder fordeling av aktiva og passiva og utgifter og inntekter samt verdiforringelse, med forbehold for gjeldende nasjonale regnskapsregler. Disse reglene kan endres bare i særskilte tilfeller. Slike endringer skal angis og være behørig begrunnet.</article><article class="legalP" id="kapittel-3-paragraf-3-ledd-3">I notene til årsregnskapene skal alle transaksjoner som er gjennomført med tilknyttede foretak angis.</article></article><article class="legalArticle" data-lovdata-URL="LTI/forskrift/2003-11-14-1342/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(Forbud mot forskjellsbehandling)</span></h3><article class="legalP" id="kapittel-3-paragraf-4-ledd-1">Overførings-, lagrings-, LNG- og distribusjonsforetak skal ikke under noen omstendighet forskjellsbehandle systembrukere eller grupper av systembrukere.</article></article><article class="legalArticle" data-lovdata-URL="LTI/forskrift/2003-11-14-1342/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">(Generelle krav for drift, vedlikehold og utvikling av anlegg)</span></h3><article class="legalP" id="kapittel-3-paragraf-5-ledd-1">Hvert overførings-, lagrings-, LNG- og distribusjonsforetak skal på økonomisk akseptable vilkår drive, vedlikeholde og utvikle sikre, pålitelige og effektive anlegg og systemer for overføring, lagring, distribusjon eller LNG. Miljøhensyn skal ivaretas.</article></article><article class="legalArticle" data-lovdata-URL="LTI/forskrift/2003-11-14-1342/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">(Informasjonsplikt, konfidensialitet og misbruk av informasjon)</span></h3><article class="legalP" id="kapittel-3-paragraf-6-ledd-1">Overførings-, lagrings-, LNG- og distribusjonsforetak skal utlevere tilstrekkelige opplysninger til andre overførings-, lagrings- og distribusjonsforetak til å sikre at overføring, lagring og distribusjon av naturgass kan foregå på en måte som er forenlig med en sikker og effektiv drift av samkjøringsnettet.</article><article class="legalP" id="kapittel-3-paragraf-6-ledd-2">Overførings-, lagrings-, LNG- og distribusjonsforetak skal med forbehold for § 3-7 annet ledd og § 4-2 eller enhver annen lovbestemt opplysningsplikt, sørge for fortrolig behandling av forretningsmessig følsomme opplysninger de mottar i forbindelse med utøvelsen av sin virksomhet.</article><article class="legalP" id="kapittel-3-paragraf-6-ledd-3">Overføringsforetak og distribusjonsforetak skal, innenfor rammen av salg eller kjøp av naturgass utført av dem selv eller et tilknyttet foretak, ikke misbruke forretningsmessig følsomme opplysninger som de har mottatt fra tredjemenn i forbindelse med tildeling av eller forhandling om adgang til systemet.</article></article><article class="legalArticle" data-lovdata-URL="LTI/forskrift/2003-11-14-1342/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">(Tvisteløsningsmyndighet)</span></h3><article class="legalP" id="kapittel-3-paragraf-7-ledd-1">Tvister i forbindelse med forhandlinger om adgang til systemet kan bringes inn for departementet eller den departementet bemyndiger for avgjørelse. Slik avgjørelse skal fattes uten ugrunnet opphold etter at saken er brakt inn, og senest innen 12 uker.</article><article class="legalP" id="kapittel-3-paragraf-7-ledd-2">Departementet eller den departementet bemyndiger, skal som tvisteløsningsorgan ha tilgang til internt regnskap som nevnt i § 3-3, samt øvrige opplysninger som anses nødvendige for løsning av tvisten, jf. § 4-2.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-11-14-1342/KAPITTEL_4"><h2>Kapittel 4. Diverse bestemmelser</h2><article class="legalArticle" data-lovdata-URL="LTI/forskrift/2003-11-14-1342/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(Kontroll)</span></h3><article class="legalP" id="kapittel-4-paragraf-1-ledd-1">Departementet fører kontroll med at bestemmelser gitt i eller i medhold av loven blir overholdt.</article><article class="legalP" id="kapittel-4-paragraf-1-ledd-2">Den som eier eller driver anlegg eller virksomhet som omfattes av loven skal påse at anlegget, driften av anlegget eller virksomheten oppfyller de krav som er fastsatt i eller i medhold av loven eller denne forskrift.</article></article><article class="legalArticle" data-lovdata-URL="LTI/forskrift/2003-11-14-1342/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(Informasjon)</span></h3><article class="legalP" id="kapittel-4-paragraf-2-ledd-1">Enhver som eier eller driver virksomhet omfattet av denne forskriften plikter å gi departementet og den departementet bemyndiger som tvisteløsningsmyndighet de opplysninger av teknisk eller økonomisk art som er nødvendige for utøvelse av myndighet etter denne forskrift, samt for ivaretakelse av Norges forpliktelser etter EØS-avtalen på dette området.</article></article><article class="legalArticle" data-lovdata-URL="LTI/forskrift/2003-11-14-1342/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(Dispensasjon)</span></h3><article class="legalP" id="kapittel-4-paragraf-3-ledd-1">Departementet kan i særlige tilfeller dispensere fra denne forskrift, bestemmelser gitt i medhold av denne forskrift og vilkår satt i konsesjoner gitt i medhold av denne forskrift innenfor rammen av Norges forpliktelser etter EØS-avtalen.</article></article><article class="legalArticle" data-lovdata-URL="LTI/forskrift/2003-11-14-1342/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(Unntak)</span></h3><article class="legalP" id="kapittel-4-paragraf-4-ledd-1">Skaper gjennomføring av reglene i loven eller denne forskrift store vanskeligheter i et geografisk avgrenset område, særlig med hensyn til utvikling av infrastruktur for overføring, kan departementet for å oppmuntre til investeringer gi midlertidig unntak fra nærmere bestemte bestemmelser i loven og denne forskrift. Departementet må først ha søkt EFTAs overvåkingsorgan om midlertidig unntak fra gassmarkedsdirektivet artikkel 4, artikkel 18 nr. 1, 2, 3, 4 og 20.</article></article><article class="legalArticle" data-lovdata-URL="LTI/forskrift/2003-11-14-1342/§4-5" data-name="§4-5" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">(Påleggskompetanse)</span></h3><article class="legalP" id="kapittel-4-paragraf-5-ledd-1">Departementet kan gi de pålegg som er nødvendige for gjennomføringen av bestemmelser gitt i eller i medhold av loven.</article></article><article class="legalArticle" data-lovdata-URL="LTI/forskrift/2003-11-14-1342/§4-6" data-name="§4-6" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">(Myndighet til å gi forskrifter)</span></h3><article class="legalP" id="kapittel-4-paragraf-6-ledd-1">Departementet kan gi forskrifter til utfylling og gjennomføring av denne forskrift.</article></article><article class="legalArticle" data-lovdata-URL="LTI/forskrift/2003-11-14-1342/§4-7" data-name="§4-7" id="kapittel-4-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">(Ikrafttredelse)</span></h3><article class="legalP" id="kapittel-4-paragraf-7-ledd-1">Denne forskrift trer i kraft 1. januar 2004.</article></article></section></main></body></html>