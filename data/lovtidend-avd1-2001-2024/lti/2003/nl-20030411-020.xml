<!DOCTYPE html><html lang="no"><head><title>Lov om granskingskommisjonen for Mehamn-ulykken 11. mars 1982 med et Twin Otter passasjerfly.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-04-11-20</dd><dt class="dokid">DokumentID</dt><dd class="dokid">LTI/lov/2003-04-11-20</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 5 s 697</dd><dt class="dateInForce">I kraft fra</dt><dd class="dateInForce">2003-04-11</dd><dt class="dateOfPublication">Kunngjort</dt><dd class="dateOfPublication">2003-04-11</dd><dt class="lastupdated">Rettet</dt><dd class="lastupdated">2003-06-19 (hjemmelsfelt)</dd><dt class="journalNumber">Journalnummer</dt><dd class="journalNumber">2002-0265</dd><dt class="titleShort">Korttittel</dt><dd class="titleShort">Lov om granskingskommisjonen for Mehamnulykken</dd><dt class="title">Tittel</dt><dd class="title">Lov om granskingskommisjonen for Mehamn-ulykken 11. mars 1982 med et Twin Otter passasjerfly.</dd><dt class="miscInformation">Annet om dokumentet</dt><dd class="miscInformation">Dok.nr.8:27 (2002–2003), Innst.O.nr.61 (2002–2003) og Besl.O.nr.61 (2002–2003). Odels- og lagtingsvedtak hhv. 6. og 27. februar 2003. Fremmet av Arbeids- og administrasjonsdepartementet.</dd><dt class="refid">RefID</dt><dd class="refid">lov/2003-04-11-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om granskingskommisjonen for Mehamn-ulykken 11. mars 1982 med et Twin Otter passasjerfly.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li></ul></dd></dl></header><main class="documentBody" data-lovdata-URL="LTI/lov/2003-04-11-20" id="dokument"><h1>Lov om granskingskommisjonen for Mehamn-ulykken 11. mars 1982 med et Twin Otter passasjerfly.</h1><article class="legalArticle" data-lovdata-URL="LTI/lov/2003-04-11-20/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" id="paragraf-1-ledd-1">Granskingskommisjonen nedsatt av Stortingets presidentskap i henhold til Stortingets vedtak 16. desember 2002, for å granske Mehamn-ulykken 11. mars 1982 med et Twin Otter passasjerfly, kan foruten å begjære bevisopptak etter domstolloven § 43 mv., innhente bevismateriale etter reglene i denne lov.</article></article><article class="legalArticle" data-lovdata-URL="LTI/lov/2003-04-11-20/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" id="paragraf-2-ledd-1">Den som innkalles til avhør, plikter å møte for kommisjonen og avgi forklaring. Forklaringen avgis for lukkede dører. Tvistemålsloven § 202 og §§ 204 til 209 a gjelder tilsvarende. Kommisjonen kan kreve at den som avgir forklaring, avlegger forsikring som nevnt i tvistemålsloven § 216 første ledd. § 216 annet ledd gjelder tilsvarende. Etter anmodning fra den som avgir forklaring, kan kommisjonen beslutte at vedkommendes identitet ikke skal gjøres kjent.</article><article class="legalP" id="paragraf-2-ledd-2">Kommisjonen kan kreve at den som besitter et skriftlig bevis, fremlegger det for kommisjonen. Kommisjonen kan ikke kreve fremlagt de deler av et skriftstykke som inneholder noe som besitteren ville være utelukket fra eller fritatt for å avgi forklaring om.</article><article class="legalP" id="paragraf-2-ledd-3">Annet ledd gjelder tilsvarende for plikten til å fremlegge eller gi adgang til andre ting som kommisjonen beslutter å undersøke.</article></article><article class="legalArticle" data-lovdata-URL="LTI/lov/2003-04-11-20/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" id="paragraf-3-ledd-1">Etter at vedkommende er gitt adgang til å uttale seg, kan kommisjonen gi pålegg etter § 2 ved kjennelse, jf. tvistemålsloven § 164. Kjennelsen kan påkjæres til Høyesteretts kjæremålsutvalg etter reglene i tvistemålsloven kapittel 26.</article><article class="legalP" id="paragraf-3-ledd-2">Når en person ved rettskraftig kjennelse er gitt et pålegg etter § 2, gjelder tvistemålsloven §§ 203 og 257 tilsvarende. Etter at vedkommende er gitt adgang til å uttale seg, kan kommisjonen ilegge den som ikke etterkommer et rettskraftig pålegg, rettergangsstraff eller erstatningsplikt etter domstolloven §§ 205, 206, 207 og 209. Kommisjonens avgjørelse kan påkjæres til Høyesteretts kjæremålsutvalg.</article></article><article class="legalArticle" data-lovdata-URL="LTI/lov/2003-04-11-20/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" id="paragraf-4-ledd-1">Om straffansvar for falsk forklaring for kommisjonen eller den som opptar forklaring for kommisjonen, gjelder straffeloven §§ 163 til 167 tilsvarende.</article></article><article class="legalArticle" data-lovdata-URL="LTI/lov/2003-04-11-20/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" id="paragraf-5-ledd-1">Krav om mortifikasjon etter straffeloven § 253 av beskyldninger som er fremkommet i en rapport fra kommisjonen til Stortinget, skal avvises.</article><article class="legalP" id="paragraf-5-ledd-2">Om avvisningen av krav om mortifikasjon av beskyldninger som er fremkommet i avhør for kommisjonen mv., gjelder straffeloven § 253 nr. 3 bokstav b tilsvarende.</article></article><article class="legalArticle" data-lovdata-URL="LTI/lov/2003-04-11-20/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" id="paragraf-6-ledd-1">Om godtgjørelse til den som etterkommer et pålegg etter § 2, gjelder lov av 21. juli 1916 nr. 2 om vitners og sakkyndiges godtgjørelse m.v. tilsvarende. Kommisjonens avgjørelse kan ikke angripes.</article></article><article class="legalArticle" data-lovdata-URL="LTI/lov/2003-04-11-20/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" id="paragraf-7-ledd-1">Loven trer i kraft straks.</article></article></main></body></html>