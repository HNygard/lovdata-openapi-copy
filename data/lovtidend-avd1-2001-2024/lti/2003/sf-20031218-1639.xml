<!DOCTYPE html><html lang="no"><head><title>Forskrift om eierkontroll i finansinstitusjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-18-1639</dd><dt class="dokid">DokumentID</dt><dd class="dokid">LTI/forskrift/2003-12-18-1639</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2896</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-02-07-108</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§2-2</li><li>lov/1988-06-10-40/§2a-1</li></ul></dd><dt class="dateOfPublication">Kunngjort</dt><dd class="dateOfPublication">2003-12-23</dd><dt class="journalNumber">Journalnummer</dt><dd class="journalNumber">2003-1422</dd><dt class="titleShort">Korttittel</dt><dd class="titleShort">Forskrift om eierkontroll i finansinstitusjoner</dd><dt class="title">Tittel</dt><dd class="title">Forskrift om eierkontroll i finansinstitusjoner.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 18. desember 2003 med hjemmel i lov av 10. juni 1988 nr. 40 om finansieringsvirksomhet og finansinstitusjoner § 2-2 sjette ledd og § 2a-1 andre ledd. Jf. EØS-avtalen vedlegg IX nr. 14 (direktiv 2000/12/EF endret ved direktiv 2000/28/EF) og nr. 7a (direktiv 92/49/EØF).</dd><dt class="refid">RefID</dt><dd class="refid">forskrift/2003-12-18-1639</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eierkontroll i finansinstitusjoner.<ul class="tocSubUl"><li>§ 1. Avgjørelsesmyndighet</li><li>§ 2. Søknad om godkjenning av erverv av eierandel i finansinstitusjoner</li><li>§ 3. Søker fra annen stat i Det europeisk økonomiske samarbeidsområde</li><li>§ 4. Frist for gjennomføring av godkjent erverv</li><li>§ 5. Avhendelse av kvalifiserte eierandeler</li><li>§ 6. Meldeplikt for finansinstitusjoner om nye eiere mv.</li><li>§ 7. Meldeplikt for foretak som eier kvalifiserte eierandeler i en finansinstitusjon</li><li>§ 8. Eierforetak som morselskap til en finansinstitusjon</li><li>§ 9. Utenlandske foretaks eie av norske finansinstitusjoner i finanskonsern</li><li>§ 10. Overgangsregler</li><li>§ 11. Ikrafttredelse</li><li>§ 12. Endringer i andre forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-18-1639" id="dokument"><h1>Forskrift om eierkontroll i finansinstitusjoner.</h1><article class="legalArticle" data-lovdata-URL="LTI/forskrift/2003-12-18-1639/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgjørelsesmyndighet</span></h2><article class="legalP" id="paragraf-1-ledd-1">Søknad om tillatelse som nevnt i finansieringsvirksomhetsloven § 2-2 første ledd første punktum og § 2-2 annet ledd første punktum sendes Kredittilsynet med gjenpart til Finansdepartementet. Kurante saker avgjøres av Kredittilsynet. Finansdepartementet treffer vedtak i saker av viktighet og/eller prinsipiell karakter.</article></article><article class="legalArticle" data-lovdata-URL="LTI/forskrift/2003-12-18-1639/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søknad om godkjenning av erverv av eierandel i finansinstitusjoner</span></h2><article class="legalP" id="paragraf-2-ledd-1">Søknad om tillatelse i samsvar med finansieringsvirksomhetsloven § 2-2 første ledd første punktum og andre ledd første punktum skal inneholde opplysninger om følgende forhold:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Søkers fulle navn, adresse og organisasjons-, D- eller fødselsnummer. Utenlandske statsborgere som ikke har norsk fødselsnummer eller D-nummer, skal opplyse fødselsdato og nasjonalitet. Utenlandske foretak skal opplyse om hovedkontorets hjemstat</article></article></li><li data-li-identifier="2." data-name="2."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">Finansinstitusjonens navn, adresse og organisasjonsnummer</article></article></li><li data-li-identifier="3." data-name="3."><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">Søkers eksisterende eierandel i finansinstitusjonen</article></article></li><li data-li-identifier="4." data-name="4."><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">Størrelsen på den eierandel det tas sikte på å erverve</article></article></li><li data-li-identifier="5." data-name="5."><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1">Søkers næringsvirksomhet</article></article></li><li data-li-identifier="6." data-name="6."><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1">Søkers eierinteresser i andre finansinstitusjoner</article></article></li><li data-li-identifier="7." data-name="7."><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1">Andre innehavere av eierandel i finansinstitusjonen som søker skal konsolideres med</article></article></li><li data-li-identifier="8." data-name="8."><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1">Søkers formål med ervervet</article></article></li><li data-li-identifier="9." data-name="9."><article class="listArticle" id="paragraf-2-ledd-1-punkt-9"><article class="legalP" id="paragraf-2-ledd-1-punkt-9-ledd-1">Om søker har vært begjært konkurs eller underlagt konkursbehandling i løpet av de ti siste år i Norge eller i utlandet. Det samme gjelder gjeldsforhandling</article></article></li><li data-li-identifier="10." data-name="10."><article class="listArticle" id="paragraf-2-ledd-1-punkt-10"><article class="legalP" id="paragraf-2-ledd-1-punkt-10-ledd-1">Om søker i løpet av de siste ti år har vært dømt for et straffbart forhold, herunder ilagt forelegg i form av bot eller inndragning for et straffbart forhold, i Norge eller i utlandet</article></article></li><li data-li-identifier="11." data-name="11."><article class="listArticle" id="paragraf-2-ledd-1-punkt-11"><article class="legalP" id="paragraf-2-ledd-1-punkt-11-ledd-1">Om søker er tiltalt eller siktet for et straffbart forhold i Norge eller utlandet</article></article></li><li data-li-identifier="12." data-name="12."><article class="listArticle" id="paragraf-2-ledd-1-punkt-12"><article class="legalP" id="paragraf-2-ledd-1-punkt-12-ledd-1">Om søker i løpet av de siste ti år har vært skjønnsliknet eller ilagt tilleggsskatt eller tilsvarende i Norge eller utlandet</article></article></li><li data-li-identifier="13." data-name="13."><article class="listArticle" id="paragraf-2-ledd-1-punkt-13"><article class="legalP" id="paragraf-2-ledd-1-punkt-13-ledd-1">Om søker i løpet av de siste ti år har blitt ilagt gebyr eller løpende mulkt i henhold til kredittilsynsloven, børsloven, regnskapsloven eller verdipapirlovgivningen eller tilsvarende lover i utlandet</article></article></li><li data-li-identifier="14." data-name="14."><article class="listArticle" id="paragraf-2-ledd-1-punkt-14"><article class="legalP" id="paragraf-2-ledd-1-punkt-14-ledd-1">Om søker i løpet av de siste ti år har hatt styreverv eller kvalifisert eierandel i eller vært daglig leder for foretak som i samme periode har vært involvert i forhold som nevnt i punkt 9, 10, 11, 12 eller 13</article></article></li><li data-li-identifier="15." data-name="15."><article class="listArticle" id="paragraf-2-ledd-1-punkt-15"><article class="legalP" id="paragraf-2-ledd-1-punkt-15-ledd-1">Om søker tidligere har vært vurdert som innehaver av kvalifisert eierandel i finansinstitusjon i Norge eller utlandet</article></article></li><li data-li-identifier="16." data-name="16."><article class="listArticle" id="paragraf-2-ledd-1-punkt-16"><article class="legalP" id="paragraf-2-ledd-1-punkt-16-ledd-1">Andre forhold som søker antar kan ha betydning for søknaden.</article></article></li></ul></article><article class="legalP" id="paragraf-2-ledd-2">Dersom søker er et foretak, skal søknaden i tillegg angi opplysninger som nevnt i første ledd nr. 1, 3, 5, 6, 9, 10, 11, 12, 13, 14, 15 og 16 om personer i foretakets styre, daglig ledelse og om eiere med en kvalifisert eierandel i foretaket. Dersom noen av disse eierne er en juridisk person, kan Kredittilsynet kreve å få oppgitt tilsvarende opplysninger om personer i dette foretakets styre, daglig ledelse og eiere med kvalifisert eierandel i dette foretaket og dets eventuelle morselskap.</article><article class="legalP" id="paragraf-2-ledd-3">Kredittilsynet kan kreve andre opplysninger fra søker som kan ha betydning for søknaden.</article></article><article class="legalArticle" data-lovdata-URL="LTI/forskrift/2003-12-18-1639/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Søker fra annen stat i Det europeisk økonomiske samarbeidsområde</span></h2><article class="legalP" id="paragraf-3-ledd-1">Dersom søker i henhold til finansieringsvirksomhetsloven § 2-2 første ledd første punktum eller andre ledd første punktum er en kredittinstitusjon med tillatelse i en annen EØS-stat, skal Kredittilsynet før avgjørelse fattes konsultere vedkommende myndigheter i andre berørte EØS-stater. Det samme gjelder dersom søker er hovedforetaket til en kredittinstitusjon med tillatelse i en annen EØS-stat eller en fysisk eller juridisk person som kontrollerer en kredittinstitusjon med tillatelse i en annen EØS-stat, og dersom institusjonen der erververen har til hensikt å erverve en eierandel, vil bli erververens datterselskap eller bli kontrollert av vedkommende som et resultat av ervervet.</article></article><article class="legalArticle" data-lovdata-URL="LTI/forskrift/2003-12-18-1639/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frist for gjennomføring av godkjent erverv</span></h2><article class="legalP" id="paragraf-4-ledd-1">Avgjørelsesmyndighet etter § 1 kan i tillatelse til erverv i henhold til finansieringsvirksomhetsloven § 2-2 første ledd første punktum eller andre ledd første punktum sette en frist for gjennomføring av ervervet.</article></article><article class="legalArticle" data-lovdata-URL="LTI/forskrift/2003-12-18-1639/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avhendelse av kvalifiserte eierandeler</span></h2><article class="legalP" id="paragraf-5-ledd-1">I meldingen til Kredittilsynet som angitt i finansieringsvirksomhetsloven § 2-2 andre ledd andre punktum, skal eiere som vil avhende en kvalifisert eierandel på annen måte enn over børs, oppgi erververs navn, adresse og organisasjons- eller fødselsnummer, størrelsen av den aktuelle eierandelen og hvilken finansinstitusjon avhendelsen gjelder.</article></article><article class="legalArticle" data-lovdata-URL="LTI/forskrift/2003-12-18-1639/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Meldeplikt for finansinstitusjoner om nye eiere mv.</span></h2><article class="legalP" id="paragraf-6-ledd-1">Finansinstitusjoner skal snarest gi Kredittilsynet melding om erverv som innebærer at noen er eller blir eier av kvalifiserte eierandeler i finansinstitusjonen. Det samme gjelder erverv som innebærer at en eierandel vil utgjøre eller overstige de prosentgrensene som er angitt i finansieringsvirksomhetsloven § 2-2 andre ledd første punktum. Meldeplikten gjelder også ved avhendelse av kvalifiserte eierandeler eller avhendelse som innebærer at prosentgrensene som angitt i finansieringsvirksomhetsloven § 2-2 andre ledd første punktum nås eller passeres.</article><article class="legalP" id="paragraf-6-ledd-2">Finansinstitusjoner skal senest én måned etter avholdt ordinær generalforsamling hvert år oversende til Kredittilsynet en melding med oversikt over eiere av kvalifiserte eierandeler i institusjonen. For finanskonsern kan morselskapet sende melding samlet for alle finansinstitusjonene i konsernet.</article><article class="legalP" id="paragraf-6-ledd-3">Melding etter første og andre ledd skal inneholde disse eiernes navn, adresse og organisasjons- eller fødselsnummer og angivelse av eierandelens størrelse.</article></article><article class="legalArticle" data-lovdata-URL="LTI/forskrift/2003-12-18-1639/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Meldeplikt for foretak som eier kvalifiserte eierandeler i en finansinstitusjon</span></h2><article class="legalP" id="paragraf-7-ledd-1">Foretak som eier kvalifiserte eierandeler i en finansinstitusjon, skal snarest gi Kredittilsynet melding om endringer i foretakets styre eller daglig ledelse og om nye eiere av kvalifiserte eierandeler i foretaket som foretaket kjenner til eller burde kjenne til.</article><article class="legalP" id="paragraf-7-ledd-2">Endringen skal inneholde de aktuelle personenes fulle navn, adresse og organisasjons- eller fødselsnummer.</article><article class="legalP" id="paragraf-7-ledd-3">Kredittilsynet kan kreve nærmere opplysninger som er nødvendig for å utføre eierkontroll.</article></article><article class="legalArticle" data-lovdata-URL="LTI/forskrift/2003-12-18-1639/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Eierforetak som morselskap til en finansinstitusjon</span></h2><article class="legalP" id="paragraf-8-ledd-1">Med eierforetak i denne bestemmelsen menes eierforetak som nevnt i finansieringsvirksomhetsloven § 2a-2 bokstav e.</article><article class="legalP" id="paragraf-8-ledd-2">Eierforetak regnes ikke som finansinstitusjon i finansieringsvirksomhetsloven kapittel 2.</article><article class="legalP" id="paragraf-8-ledd-3">I lovens kapittel 2a underkapittel II gjelder begrensningene i finansieringsvirksomhetsloven § 2a-6 første ledd bokstavene a-f ikke for eierforetak.</article><article class="legalP" id="paragraf-8-ledd-4">Finansieringsvirksomhetsloven § 2a-7 første ledd bokstav b gjelder ikke for eierforetak. Finansieringsvirksomhetsloven § 2a-7 første ledd bokstav c og andre ledd gjelder bare hvis endringen gjelder en finansinstitusjon.</article><article class="legalP" id="paragraf-8-ledd-5">Finansieringsvirksomhetsloven § 2a-8 om transaksjoner mellom foretak i et finanskonsern omfatter bare transaksjoner mellom konsernets finansinstitusjoner og andre foretak i konsernet når morselskapet i konsernet er et eierforetak.</article><article class="legalP" id="paragraf-8-ledd-6">Eierforetak har plikt til å gi de opplysningene som Kredittilsynet finner er nødvendig for å gjennomføre et hensiktsmessig og effektivt tilsyn med finansinstitusjonene i konsernet.</article></article><article class="legalArticle" data-lovdata-URL="LTI/forskrift/2003-12-18-1639/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utenlandske foretaks eie av norske finansinstitusjoner i finanskonsern</span></h2><article class="legalP" id="paragraf-9-ledd-1">Finansieringsvirksomhetsloven § 2a-3 andre, tredje, femte og sjette ledd og § 2a-4 gjelder også for utenlandske foretaks eierinteresser i norske finansinstitusjoner. For øvrig gjelder reglene i kapittel 2a underkapittel I og II bare norske finansinstitusjoner i konsernet.</article><article class="legalP" id="paragraf-9-ledd-2">Finansieringsvirksomhetsloven § 2a-8 første ledd gjelder bare transaksjoner mellom konsernets norske finansinstitusjoner og andre norske foretak eller utenlandske foretak i konsernet.</article><article class="legalP" id="paragraf-9-ledd-3">Finansieringsvirksomhetsloven § 2a-8 andre ledd gjelder bare for fordeling av inntekter, kostnader, tap og gevinst mellom den norske finansinstitusjonen og øvrige foretak i konsernet.</article><article class="legalP" id="paragraf-9-ledd-4">Finansieringsvirksomhetsloven § 2a-8 tredje og fjerde ledd gjelder bare når det ytende selskap eller garantisten er en norsk finansinstitusjon.</article><article class="legalP" id="paragraf-9-ledd-5">Finansieringsvirksomhetsloven § 2a-8 femte ledd omfatter bare norske foretak i konsernet.</article></article><article class="legalArticle" data-lovdata-URL="LTI/forskrift/2003-12-18-1639/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsregler</span></h2><article class="legalP" id="paragraf-10-ledd-1">Lov av 20. juni 2003 nr. 42 om endringer i lov om finansieringsvirksomhetsloven og i enkelte andre lover får ingen følger for eiere av kvalifiserte eierandeler i finansinstitusjoner når tillatelse til ervervet eller etableringen tidligere er gitt eller følger av lovbestemte unntak. Endringer i slike eierandeler skal vurderes etter de reglene som gjelder når endringen skjer.</article><article class="legalP" id="paragraf-10-ledd-2">Ved tidsbegrensete tillatelser skal ny søknad vurderes i samsvar med de reglene som gjelder på søknadstidspunktet.</article></article><article class="legalArticle" data-lovdata-URL="LTI/forskrift/2003-12-18-1639/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" id="paragraf-11-ledd-1">Denne forskriften trer i kraft 1. januar 2004. Lov av 20. juni 2003 nr. 42 om endring av lov 10. juni 1988 nr. 40 om finansieringsvirksomhet og finansinstitusjoner trer i kraft fra samme tidspunkt, jf. kgl.res. av 20. juni 2003 nr. 734.</article></article><article class="legalArticle" data-lovdata-URL="LTI/forskrift/2003-12-18-1639/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endringer i andre forskrifter</span></h2><article class="legalP" id="paragraf-12-ledd-1">Fra den tid forskriften trer i kraft, gjøres følgende endringer i forskrift av 7. februar 2001 nr. 108 om grunnfondsbevis i sparebanker, kredittforeninger og gjensidige forsikringsselskap:<ul class="defaultList"><li data-li-identifier="1." data-name="1."><article class="listArticle" id="paragraf-12-ledd-1-punkt-1"><article class="legalP" id="paragraf-12-ledd-1-punkt-1-ledd-1">Forskriftens § 15 om begrensning i eierandeler skal lyde:</article><article class="legalP" id="paragraf-12-ledd-1-punkt-1-ledd-2">Bestemmelsene i finansieringsvirksomhetsloven § 2-2, § 2-3, § 2-5 og § 2-6 gjelder tilsvarende for grunnfondsbevis så langt bestemmelsene passer.</article></article></li><li data-li-identifier="2." data-name="2."><article class="listArticle" id="paragraf-12-ledd-1-punkt-2"><article class="legalP" id="paragraf-12-ledd-1-punkt-2-ledd-1">Forskriftens § 17 andre punktum om stemmerett skal lyde:</article><article class="legalP" id="paragraf-12-ledd-1-punkt-2-ledd-2">For øvrig gjelder bestemmelsene i finansieringsvirksomhetsloven § 2-6 tilsvarende.</article></article></li></ul></article></article></main></body></html>