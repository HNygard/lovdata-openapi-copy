<!DOCTYPE html><html lang="no"><head><title>Forskrift om endring i forskrift om grensetollsamarbeidet mellom Norge og Sverige.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-15-1548</dd><dt class="dokid">DokumentID</dt><dd class="dokid">LTI/forskrift/2003-12-15-1548</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2810</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1977-11-15-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5/§4</li><li>lov/1966-06-10-5/§81</li><li>forskrift/1979-06-12-4292</li></ul></dd><dt class="dateOfPublication">Kunngjort</dt><dd class="dateOfPublication">2003-12-18</dd><dt class="journalNumber">Journalnummer</dt><dd class="journalNumber">2003-1327</dd><dt class="titleShort">Korttittel</dt><dd class="titleShort">Endr. forskr om grensetollsamarbeid med Sverige</dd><dt class="title">Tittel</dt><dd class="title">Forskrift om endring i forskrift om grensetollsamarbeidet mellom Norge og Sverige.</dd><dt class="miscInformation">Annet om dokumentet</dt><dd class="miscInformation">Fastsatt av Toll- og avgiftsdirektoratet 15. desember 2003 med hjemmel i lov av 10. juni 1966 nr. 5 om toll § 4 første ledd nr. 1, 2 og 3 og § 81, jf. kgl.res. av 1. juni 1979, jf. delegeringsbrev av 12. juni 1979.</dd><dt class="refid">RefID</dt><dd class="refid">forskrift/2003-12-15-1548</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om grensetollsamarbeidet mellom Norge og Sverige.<ul class="tocSubUl"><li>I<ul class="tocSubUl"><li>§ 16.</li><li>§ 17.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-15-1548" id="dokument"><h1>Forskrift om endring i forskrift om grensetollsamarbeidet mellom Norge og Sverige.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-15-1548/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 15. november 1977 nr. 2 om grensetollsamarbeid mellom Norge og Sverige gjøres følgende endringer:</article> <article class="defaultP" margin-top="true">§ 6 skal lyde:</article><article class="legalP" id="kapittel-1-ledd-2">Når det gjelder personer eller firmaer kan tollregionen etter samråd med grensetollkammer samtykke i vareførsel på andre veger enn dem som er tillatt i henhold til tolloven § 21 og tollovsforskriftene 4.7. Slikt samtykke skal i såfall også gjelde for svensk regning.</article><article class="legalP" id="kapittel-1-ledd-3">I tilsvarende tilfelle kan grensetollkammer etter samråd med tollregionen gi slik dispensasjon fra bestemmelsene i 65-69 §§ «tullordningen». Dispensasjonen gjelder i så fall også for norsk regning.</article><article class="legalP" id="kapittel-1-ledd-4">For enkelte tilfeller kan vedkommende tollstasjonsbestyrer gi slikt samtykke som nevnt ovenfor etter nærmere direktiver fastsatt av tollregionen og grensetollkammer i samråd.</article> <article class="defaultP" margin-top="true">§ 8 skal lyde:</article><article class="legalP" id="kapittel-1-ledd-5">Patruljetjeneste innenfor svensk kontrollsone kan utføres av norske tolltjenestemenn<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">i den utstrekning og på den måte som vedkommende tollregion på norsk side og vedkommende grensetollkammer på svensk side i samråd bestemmer, eller</article></article></li><li data-li-identifier="b)" data-name="b)"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">når det er nødvendig for å hindre eller påtale smugling og norsk tollmyndighet etter samråd med svensk toll- eller politimyndighet beslutter det. Dog skal beslutning som nevnt ikke kreves når en person som er mistenkt for smugling forfølges på frisk fot eller det ellers ikke er tid til å innhente slik beslutning. I tilfelle patruljetjeneste på det annet lands område er blitt påbegynt uten forutgående samråd med toll- eller politimyndighet på stedet, skal underretning herom snarest mulig gis til slik myndighet.</article></article></li></ul></article><article class="legalP" id="kapittel-1-ledd-6">Tilsvarende gjelder for patruljetjeneste som utføres av svenske tolltjenestemenn innenfor norsk kontrollsone.</article> <article class="defaultP" margin-top="true">§ 13 skal lyde:</article><article class="legalP" id="kapittel-1-ledd-7">Innenfor rammen av grensetollsamarbeidet skal det være en tjenesteplikt for tolltjenestemenn fra hvert av landene å utføre tollgjøremål for det annet land og å tjenestegjøre på annet lands territorium.</article><article class="legalP" id="kapittel-1-ledd-8">Hvis det av trafikkmessige eller andre grunner blir nødvendig, kan vedkommende tollregion og grensetollkammer i samråd bestemme at tolltjenestemenn fra det ene landet ved enkelte anledninger skal tjenestegjøre ved tollsted eller tollstasjon i det annet land. Hvis en slik beordring forutsettes å bli av noen varighet, skal spørsmålet avgjøres av Direktoratet for toll og særavgifter og Generaltullstyrelsen.</article> <article class="defaultP" margin-top="true">§ 16 og § 17 skal lyde:</article><article class="futureLegalArticle" data-name="§16" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 16</span>.</span><article class="legalP" id="kapittel-1-foreslåttparagraf-1-ledd-1">Norske tolltjenestemenn som er i tvil om riktig fremgangsmåte ved utførelsen av svenske tollgjøremål, bør søke råd og opplysninger ved henvendelse til den svenske tollmyndighet, som vedkommende tollregion har anvist etter samråd med grensetollkammeret.</article><article class="legalP" id="kapittel-1-foreslåttparagraf-1-ledd-2">Tollregionen skal på henvendelse fra grensetollkammer gi anvisning på norsk tollmyndighet i tollregionen hvor svenske tolltjenestemenn kan få råd og opplysninger vedrørende anvendelsen av norske bestemmelser.</article><article class="legalP" id="kapittel-1-foreslåttparagraf-1-ledd-3">På tilsvarende måte bør svenske tolltjenestemenn gå fram hvis de er i tvil om den riktige framgangsmåte ved utførelsen av norske tollgjøremål, liksom grensetollkammer har den samme forpliktelse til å anvise hvor råd og opplysninger om den svenske tolltjeneste kan fås.</article><article class="legalP" id="kapittel-1-foreslåttparagraf-1-ledd-4">Tolltjenestemenn, som berøres av grensetollsamarbeidet, skal ta tilbørlig hensyn til råd og opplysninger vedrørende tolltjenesten, som gis av det annet lands tjenestemenn.</article><article class="legalP" id="kapittel-1-foreslåttparagraf-1-ledd-5">Det påligger tolltjenestemennene å gi det annet lands tjenestemenn alle nødvendige råd og opplysninger vedrørende tolltjenesten.</article></article><article class="futureLegalArticle" data-name="§17" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 17</span>.</span><article class="legalP" id="kapittel-1-foreslåttparagraf-2-ledd-1">Tollregionen har rett og plikt til å føre tilsyn med svensk tolloppsyn som skal kontrollere eller klarere trafikk etter norske bestemmelser. Retten og plikten er begrenset til det som kreves for å føre tilsyn med at de svenske tolltjenestemenn iakttar gjeldende norske instruksjoner, reglementer og anvisninger.</article><article class="legalP" id="kapittel-1-foreslåttparagraf-2-ledd-2">Sjef for grensetollkammeret har med samme begrensning tilsvarende rett og plikt til å føre tilsyn med norsk tolloppsyn som skal kontrollere eller klarere trafikk etter svenske bestemmelser.</article></article> <article class="defaultP" margin-top="true">§ 23 skal lyde:</article><article class="legalP" id="kapittel-1-ledd-9">Bestemmelsen i tolloven § 20 første ledd om beskyttelse og bistand av politiet og militæret gjelder også svenske tolltjenestemenn som utfører norske eller svenske tollgjøremål på norsk territorium. Likeledes gjelder bestemmelsen i den svenske «Tullstadgan» 68 § også norske tolltjenestemenn som utfører norske eller svenske tollgjøremål på svensk territorium.</article><article class="legalP" id="kapittel-1-ledd-10">Henvendelse til politimyndighet kan gjøres av vedkommende lokale tollmyndighet.</article><article class="legalP" id="kapittel-1-ledd-11">Militær beskyttelse og bistand skal bare påkalles når det er uomgjengelig nødvendig. Vedkommende regiondirektør gjør i tilfelle henvendelse til sjefen for nærmeste avdeling/stasjon i den forsvarsgren hvorfra bistand ønskes.</article> <article class="defaultP" margin-top="true">§ 29 skal lyde:</article><article class="legalP" id="kapittel-1-ledd-12">Gjenstander som er beslaglagt på grunn av en smuglingsforseelse hvorved begge lands bestemmelser er blitt overtrådt, skal overleveres til vedkommende myndighet i det land hvor beslaget er foretatt, hvis det ikke foreligger særlige omstendigheter.</article><article class="legalP" id="kapittel-1-ledd-13">Er bare det ene lands bestemmelser overtrådt, skal de beslaglagte gjenstander overleveres vedkommende myndighet i dette land, uansett om beslaget er gjort der eller i det annet land.</article><article class="legalP" id="kapittel-1-ledd-14">Avgjørelse om overlevering av beslaglagte varer til myndighet i det annet land treffes av vedkommende regiondirektør eller generaltollkammer.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-15-1548/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004.</article></section></main></body></html>