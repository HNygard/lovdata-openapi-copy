<!DOCTYPE html><html lang="no"><head><title>Forskrift til designloven (designforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-04-04-418</dd><dt class="dokid">DokumentID</dt><dd class="dokid">LTI/forskrift/2003-04-04-418</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 5 s 755</dd><dt class="dateInForce">I kraft fra</dt><dd class="dateInForce">2003-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1970-09-15-9122</li><li>forskrift/1996-12-20-1163</li><li>forskrift/1996-12-23-1264</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-03-14-15/§13</li><li>lov/2003-03-14-15/§16</li><li>lov/2003-03-14-15/§17</li><li>lov/2003-03-14-15/§27</li><li>lov/2003-03-14-15/§37</li><li>lov/2003-03-14-15/§49</li><li>lov/2003-03-14-15/§52</li></ul></dd><dt class="dateOfPublication">Kunngjort</dt><dd class="dateOfPublication">2003-04-04</dd><dt class="lastupdated">Rettet</dt><dd class="lastupdated">2003-04-07 (§ 18), 11.04.2003 (§ 1, § 30, § 33)</dd><dt class="journalNumber">Journalnummer</dt><dd class="journalNumber">2003-0360</dd><dt class="titleShort">Korttittel</dt><dd class="titleShort">Designforskriften</dd><dt class="title">Tittel</dt><dd class="title">Forskrift til designloven (designforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 4. april 2003 med hjemmel i lov av 14. mars 2003 nr. 15 om beskyttelse av design § 13, § 16, § 17, § 27, § 37, § 49 og § 52. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2003-04-04-418</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til designloven (designforskriften).<ul class="tocSubUl"><li>Kapittel 1. Søknad om registrering av design<ul class="tocSubUl"><li>§ 1. Søknad mv. til Patentstyret</li><li>§ 2. Språk</li><li>§ 3. Søknadens innhold</li><li>§ 4. Produktangivelse og klasse</li><li>§ 5. Bilder og modell</li><li>§ 6. Vilkår for korrekt innlevering</li></ul></li><li>Kapittel 2. Prioritet<ul class="tocSubUl"><li>§ 7. Søknadsprioritet</li><li>§ 8. Grunnlag for søknadsprioritet</li><li>§ 9. Folkerettslig avtale om prioritet</li><li>§ 10. Utstillingsprioritet</li><li>§ 11. Søknader med mer enn én design (samregistrering)</li><li>§ 12. Tilbakekall av krav om prioritet</li></ul></li><li>Kapittel 3. Søknadsbehandlingen<ul class="tocSubUl"><li>§ 13. Standard undersøkelse</li><li>§ 14. Supplerende undersøkelse</li><li>§ 15. Protest under søknadsbehandlingen</li><li>§ 16. Delvis avslag og registrering i endret form</li></ul></li><li>Kapittel 4. Deling og sammenslåing av søknader eller registreringer<ul class="tocSubUl"><li>§ 17. Deling av søknader</li><li>§ 18. Deling av registreringer</li><li>§ 19. Sammenslåing av søknader eller registreringer</li></ul></li><li>Kapittel 5. Registrering og kunngjøring<ul class="tocSubUl"><li>§ 20. Innholdet i designregistret</li><li>§ 21. Innsyn i designregistret</li><li>§ 22. Kunngjøring i Designtidende</li><li>§ 23. Anmerkning om overdragelse</li><li>§ 24. Anmerkning om endring av navn og fullmektig</li><li>§ 25. Slettelse</li></ul></li><li>Kapittel 6. Administrativ overprøving og klage<ul class="tocSubUl"><li>§ 26. Administrativ overprøving</li><li>§ 27. Krav om overprøving fra departementet</li><li>§ 28. Delvis ugyldighet</li><li>§ 29. Innlevering av klage</li></ul></li><li>Kapittel 7. Forskjellige bestemmelser<ul class="tocSubUl"><li>§ 30. Avgifter</li><li>§ 31. Bruk av fullmektig</li><li>§ 32. Fornyelse av registrering</li><li>§ 33. Svarfrister</li><li>§ 34. Forlengelse av frister for retting</li><li>§ 35. Oppbevaring av modell</li></ul></li><li>Kapittel 8. Sluttbestemmelser<ul class="tocSubUl"><li>§ 36. Oppheving av andre forskrifter</li><li>§ 37. Ikraftsettings- og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-04-04-418" id="dokument"><h1>Forskrift til designloven (designforskriften).</h1><section class="section" data-name="kap1" id="kapittel-1" data-lovdata-URL="LTI/forskrift/2003-04-04-418/KAPITTEL_1"><h2>Kapittel 1. Søknad om registrering av design</h2><article class="legalArticle" data-lovdata-URL="LTI/forskrift/2003-04-04-418/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Søknad mv. til Patentstyret</span></h3><article class="legalP" id="kapittel-1-paragraf-1-ledd-1">Søknad om registrering av design innleveres skriftlig til Patentstyret på særskilt søknadsskjema.</article><article class="legalP" id="kapittel-1-paragraf-1-ledd-2">Krav i designloven og forskriften her om skriftlighet kan oppfylles ved elektronisk innlevering som skjer i samsvar med § 1 femte ledd i forskrift av 11. april 2003 nr. 456 om avgifter mv. til Patentstyret. Krav om innlevering av flere dokumenteksemplarer gjelder ikke ved elektronisk innlevering.</article><article class="legalP" id="kapittel-1-paragraf-1-ledd-3">Ved elektronisk innlevering på telefaks eller på annen måte som ikke er i samsvar med § 1 femte ledd i nevnte forskrift, må originalen innleveres innen én måned etter den elektroniske innleveringen. Ellers anses ikke dokumentet som innlevert.</article></article><article class="legalArticle" data-lovdata-URL="LTI/forskrift/2003-04-04-418/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Språk</span></h3><article class="legalP" id="kapittel-1-paragraf-2-ledd-1">Opplysningene i søknaden skal være på norsk. Vedlegg til søknaden og andre dokumenter i saken skal være på norsk, dansk eller svensk.</article><article class="legalP" id="kapittel-1-paragraf-2-ledd-2">Er søknaden, vedlegg eller andre dokumenter på annet språk enn bestemt i første ledd, skal det innleveres en oversettelse innen den fristen som Patentstyret setter. Patentstyret kan kreve at oversettelsen er bekreftet av en statsautorisert oversetter eller på annen måte.</article><article class="legalP" id="kapittel-1-paragraf-2-ledd-3">Patentstyret kan i det enkelte tilfellet godta annet språk enn nevnt i første ledd.</article><article class="legalP" id="kapittel-1-paragraf-2-ledd-4">Dokumenter som gjelder designregistreringer, herunder dokumenter i saker om administrativ overprøving eller klage, skal være på norsk, dansk eller svensk. Annet og tredje ledd gjelder tilsvarende for slike dokumenter.</article></article><article class="legalArticle" data-lovdata-URL="LTI/forskrift/2003-04-04-418/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknadens innhold</span></h3><article class="legalP" id="kapittel-1-paragraf-3-ledd-1">Søknaden skal være signert av søkeren eller dennes fullmektig og inneholde:<ul class="defaultList"><li data-li-identifier="1" data-name="1"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">søkerens navn eller firma og adresse. Hvis det er to eller flere søkere som ikke har samme adresse, skal én av adressene oppgis for korrespondanse.</article></article></li><li data-li-identifier="2" data-name="2"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">designerens eller designernes navn, gruppe eller firma og adresse.</article></article></li><li data-li-identifier="3" data-name="3"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">opplysning om det kreves prioritet etter designloven § 16.</article></article></li><li data-li-identifier="4" data-name="4"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1">en angivelse av om og hvor lenge registreringen ønskes utsatt etter designloven § 18 annet ledd.</article></article></li></ul></article><article class="legalP" id="kapittel-1-paragraf-3-ledd-2">Hvis søkeren er representert av fullmektig etter designloven § 49, skal dennes navn eller firma og adresse angis i søknaden.</article><article class="legalP" id="kapittel-1-paragraf-3-ledd-3">Søknaden skal i tillegg inneholde opplysninger som nevnt i § 4 og § 5.</article></article><article class="legalArticle" data-lovdata-URL="LTI/forskrift/2003-04-04-418/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Produktangivelse og klasse</span></h3><article class="legalP" id="kapittel-1-paragraf-4-ledd-1">Søknaden skal presist angi produktet eller produktene som designen gjelder, slik at Patentstyret kan avgjøre hvilken klasse og underklasse produktet tilhører etter Locarnoavtalen av 8. oktober 1968 nr. 1 om internasjonal klassifisering av design. Klasse og underklasse etter Locarnoavtalen skal angis i søknaden, men angivelsen er ikke bindende for Patentstyret.</article></article><article class="legalArticle" data-lovdata-URL="LTI/forskrift/2003-04-04-418/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Bilder og modell</span></h3><article class="legalP" id="kapittel-1-paragraf-5-ledd-1">Bilder som tydelig viser designen, skal følge med søknaden ved innleveringen. Det kan også innleveres modell. Med bilder menes fotografi, tegning eller annen grafisk fremstilling som er egnet til elektronisk opptak, lagring og gjengivelse. Tekniske tegninger godtas ikke. Bildene må ikke være større enn A4-format.</article><article class="legalP" id="kapittel-1-paragraf-5-ledd-2">Bildene skal kun vise det produktet eller den delen av produktet som designen gjelder. Hvis designen ønskes registrert i farger, må bilder og modeller være i farger.</article><article class="legalP" id="kapittel-1-paragraf-5-ledd-3">Omfatter søknaden mer enn én design, jf. designloven § 15, skal det leveres inn separate bilder og eventuelt modell av hver design. Bilder og modeller skal være fortløpende nummerert, slik at det går klart frem hvilken design de gjelder. Innleveres det flere bilder av hver design, skal det til nummeret knyttes en bokstav for hvert bilde.</article><article class="legalP" id="kapittel-1-paragraf-5-ledd-4">Hvis det anses nødvendig, kan Patentstyret kreve at søker innleverer en modell. Modellen må være av holdbart og ufarlig materiale og skal ikke være større enn 40 x 40 cm eller veie mer enn 4 kg.</article></article><article class="legalArticle" data-lovdata-URL="LTI/forskrift/2003-04-04-418/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for korrekt innlevering</span></h3><article class="legalP" id="kapittel-1-paragraf-6-ledd-1">Søknaden regnes som innlevert selv om den ikke oppfyller vilkårene i § 2 til § 4, hvis den senere rettes, jf. designloven § 19.</article><article class="legalP" id="kapittel-1-paragraf-6-ledd-2">Hvis verken bilder eller eventuelt modell følger med søknaden, regnes den bare som innlevert hvis den inneholder et krav om prioritet som oppfyller vilkårene i designloven § 16 første ledd, jf. forskriften § 7 til § 9.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-04-04-418/KAPITTEL_2"><h2>Kapittel 2. Prioritet</h2><article class="legalArticle" data-lovdata-URL="LTI/forskrift/2003-04-04-418/§7" data-name="§7" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsprioritet</span></h3><article class="legalP" id="kapittel-2-paragraf-1-ledd-1">Søkeren kan kreve prioritet etter designloven § 16 første ledd på grunnlag av den første søknaden om designregistrering eller bruksmønsterbeskyttelse som viser designen, hvis denne søknaden ble innlevert i en stat som er tilsluttet Pariskonvensjonen av 20. mars 1883 nr. 1 om beskyttelse av industriell eiendomsrett eller avtale av 15. april 1994 nr. 18 om opprettelse av Verdens handelsorganisasjon (WTO-avtalen).</article><article class="legalP" id="kapittel-2-paragraf-1-ledd-2">Kravet om prioritet må tas med i søknaden ved innleveringen til Patentstyret. Det kan ikke kreves prioritet etter dette tidspunktet. En design kan bare ha én prioritet.</article><article class="legalP" id="kapittel-2-paragraf-1-ledd-3">Kravet skal opplyse om hvilken designmyndighet den påberopte søknaden ble innlevert til, hvilken dag den ble innlevert og søknadsnummeret. Hvis kravet ikke inneholder disse opplysningene, skal Patentstyret gi søkeren en frist på én måned til å innlevere opplysningene. Retten til prioritet bortfaller dersom fristen ikke overholdes.</article><article class="legalP" id="kapittel-2-paragraf-1-ledd-4">Patentstyret kan forlange at den som krever prioritet, skal innlevere et prioritetsbevis innen tre måneder fra krav om dette ble sendt fra Patentstyret. Prioritetsbeviset skal inneholde opplysninger som nevnt i tredje ledd, søkerens navn, kopi av søknaden og være bekreftet av designmyndigheten som den påberopte søknaden ble innlevert til.</article></article><article class="legalArticle" data-lovdata-URL="LTI/forskrift/2003-04-04-418/§8" data-name="§8" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grunnlag for søknadsprioritet</span></h3><article class="legalP" id="kapittel-2-paragraf-2-ledd-1">For at en søknad skal kunne gi grunnlag for prioritet etter designloven § 16 første ledd, må den være den første som angir designen.</article><article class="legalP" id="kapittel-2-paragraf-2-ledd-2">En senere søknad som angir designen, kan likevel gi grunnlag for prioritet hvis:<ul class="defaultList"><li data-li-identifier="1" data-name="1"><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">den er innlevert på samme sted som den første søknaden og av samme søker eller dennes rettsetterfølger,</article></article></li><li data-li-identifier="2" data-name="2"><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">den første søknaden er trukket tilbake, henlagt eller avslått uten at designen var allment tilgjengelig da den senere søknaden ble innlevert,</article></article></li><li data-li-identifier="3" data-name="3"><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">den første søknaden ikke har tjent som grunnlag for noe krav om prioritet, og</article></article></li><li data-li-identifier="4" data-name="4"><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">den første søknaden ikke danner grunnlag for noen bestående rettighet.</article></article></li></ul></article></article><article class="legalArticle" data-lovdata-URL="LTI/forskrift/2003-04-04-418/§9" data-name="§9" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Folkerettslig avtale om prioritet</span></h3><article class="legalP" id="kapittel-2-paragraf-3-ledd-1">Patentstyret kan gi prioritet etter designloven § 16 første ledd på grunnlag av en søknad som er innlevert i en stat som ikke er tilsluttet Pariskonvensjonen eller WTO-avtalen, hvis denne staten gir slik prioritet på grunnlag av designsøknader som er innlevert i Norge.</article><article class="legalP" id="kapittel-2-paragraf-3-ledd-2">Forskriften § 7 og § 8 gjelder tilsvarende for prioritet etter paragrafen her.</article></article><article class="legalArticle" data-lovdata-URL="LTI/forskrift/2003-04-04-418/§10" data-name="§10" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utstillingsprioritet</span></h3><article class="legalP" id="kapittel-2-paragraf-4-ledd-1">Søkeren kan kreve prioritet etter designloven § 16 annet ledd hvis designen er vist på en offisiell eller offisielt anerkjent utstilling som nevnt i konvensjon av 22. november 1928 nr. 1 om internasjonale utstillinger. Forskriften § 7 annet ledd gjelder tilsvarende.</article><article class="legalP" id="kapittel-2-paragraf-4-ledd-2">Kravet om prioritet skal angi navnet på den utstillingen der designen først ble vist, hvilken stat utstillingen ble holdt i og tidspunktet for den første fremvisningen av designen på utstillingen. Hvis kravet ikke inneholder disse opplysningene, skal Patentstyret gi søkeren en frist på én måned til å innlevere opplysningene. Retten til prioritet bortfaller dersom fristen ikke overholdes.</article><article class="legalP" id="kapittel-2-paragraf-4-ledd-3">Patentstyret kan forlange at den som krever prioritet, skal innlevere et prioritetsbevis innen tre måneder fra krav om dette ble sendt fra Patentstyret. Som prioritetsbevis godtas en erklæring fra den ansvarlige ledelsen for utstillingen om at utstillingen er internasjonal og om tidspunktet for den første fremvisningen av designen på utstillingen.</article></article><article class="legalArticle" data-lovdata-URL="LTI/forskrift/2003-04-04-418/§11" data-name="§11" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Søknader med mer enn én design (samregistrering)</span></h3><article class="legalP" id="kapittel-2-paragraf-5-ledd-1">Omfatter søknaden mer enn én design, jf. designloven § 15, kan søkeren kreve prioritet for én eller flere av designene.</article><article class="legalP" id="kapittel-2-paragraf-5-ledd-2">Prioritet kan påberopes på grunnlag av én eller flere tidligere søknader. Dette gjelder selv om de påberopte søknadene er innlevert i forskjellige stater.</article></article><article class="legalArticle" data-lovdata-URL="LTI/forskrift/2003-04-04-418/§12" data-name="§12" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakekall av krav om prioritet</span></h3><article class="legalP" id="kapittel-2-paragraf-6-ledd-1">Krav om prioritet kan trekkes tilbake ved skriftlig melding til Patentstyret inntil søknaden om registrering er avgjort.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-04-04-418/KAPITTEL_3"><h2>Kapittel 3. Søknadsbehandlingen</h2><article class="legalArticle" data-lovdata-URL="LTI/forskrift/2003-04-04-418/§13" data-name="§13" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Standard undersøkelse</span></h3><article class="legalP" id="kapittel-3-paragraf-1-ledd-1">I registreringsbrevet skal Patentstyret orientere designhaveren om hvilke forhold Patentstyret har undersøkt etter designloven § 17 første ledd.</article></article><article class="legalArticle" data-lovdata-URL="LTI/forskrift/2003-04-04-418/§14" data-name="§14" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Supplerende undersøkelse</span></h3><article class="legalP" id="kapittel-3-paragraf-2-ledd-1">Etter krav fra søkeren skal Patentstyret foreta en supplerende undersøkelse av designsøknaden, jf. designloven § 17 annet ledd.</article><article class="legalP" id="kapittel-3-paragraf-2-ledd-2">Kravet om supplerende undersøkelse må tas med i søknaden ved innleveringen til Patentstyret. Omfatter søknaden mer enn én design, skal undersøkelsen gjelde alle designene i søknaden, om ikke annet er angitt i søknaden.</article><article class="legalP" id="kapittel-3-paragraf-2-ledd-3">Ved den supplerende undersøkelsen skal Patentstyret kartlegge forhold som kan være til hinder for designrett etter designloven § 3, § 4, § 5, § 7 annet ledd og § 8. Patentstyret skal herunder kartlegge alle design som er eller har vært registrert i Norge, og alle søknader om designrett som er innlevert til Patentstyret for registrering i Norge. Patentstyret skal også kartlegge varekjennetegn som kan være til hinder for designrett etter designloven § 7 tredje ledd nr. 1.</article><article class="legalP" id="kapittel-3-paragraf-2-ledd-4">Får Patentstyret kjennskap til andre forhold som kan ha betydning for beskyttelsen av designen, skal dette inngå i undersøkelsen.</article><article class="legalP" id="kapittel-3-paragraf-2-ledd-5">Patentstyret skal orientere søkeren om resultatet av undersøkelsen, uten å ta stilling til om vilkårene for designrett er oppfylt.</article></article><article class="legalArticle" data-lovdata-URL="LTI/forskrift/2003-04-04-418/§15" data-name="§15" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Protest under søknadsbehandlingen</span></h3><article class="legalP" id="kapittel-3-paragraf-3-ledd-1">Patentstyret skal ta hensyn til de opplysningene som innkommer i en protest under søknadsbehandlingen, i den grad opplysningene gjelder forhold som Patentstyret skal vurdere ved behandlingen av søknad om registrering, jf. designloven § 17 og § 29. Søkeren skal gis en frist på to måneder til å uttale seg om opplysninger av betydning for retten til registrering.</article><article class="legalP" id="kapittel-3-paragraf-3-ledd-2">Protester som gjelder andre forhold, får ingen betydning for søknadsbehandlingen. Hvis protesten ikke tas til følge, skal Patentstyret gjøre vedkommende oppmerksom på adgangen til å kreve administrativ overprøving etter designloven § 25 flg.</article></article><article class="legalArticle" data-lovdata-URL="LTI/forskrift/2003-04-04-418/§16" data-name="§16" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Delvis avslag og registrering i endret form</span></h3><article class="legalP" id="kapittel-3-paragraf-4-ledd-1">Omfatter søknaden mer enn én design, og én eller flere av designene ikke oppfyller vilkårene for registrering etter designloven § 17 første ledd, må disse designene avdeles etter forskriften § 17 eller trekkes fra søknaden. Hvis søkeren ikke ønsker dette, skal søknaden avslås i sin helhet.</article><article class="legalP" id="kapittel-3-paragraf-4-ledd-2">Hvis Patentstyret finner at en design kan registreres i endret form etter designloven § 14, skal Patentstyret gi søkeren melding om dette med en frist på to måneder til å innlevere bilder av designen i endret form.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-04-04-418/KAPITTEL_4"><h2>Kapittel 4. Deling og sammenslåing av søknader eller registreringer</h2><article class="legalArticle" data-lovdata-URL="LTI/forskrift/2003-04-04-418/§17" data-name="§17" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Deling av søknader</span></h3><article class="legalP" id="kapittel-4-paragraf-1-ledd-1">Omfatter søknaden mer enn én design, kan søkeren skriftlig kreve at Patentstyret deler søknaden i to eller flere søknader.</article><article class="legalP" id="kapittel-4-paragraf-1-ledd-2">Kravet om deling skal angi den opprinnelige søknadens nummer og hvilke av designene som hver av de nye søknadene skal omfatte.</article><article class="legalP" id="kapittel-4-paragraf-1-ledd-3">Avdelte søknader får samme søknadsdag som den opprinnelige søknaden, og den enkelte designen beholder sin opprinnelige prioritet.</article><article class="legalP" id="kapittel-4-paragraf-1-ledd-4">Dokumenter som ble innlevert i den opprinnelige søknaden frem til og med gjennomføringen av delingen, skal anses som dokumenter i den nye søknaden.</article></article><article class="legalArticle" data-lovdata-URL="LTI/forskrift/2003-04-04-418/§18" data-name="§18" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Deling av registreringer</span></h3><article class="legalP" id="kapittel-4-paragraf-2-ledd-1">Omfatter registreringen mer enn én design, kan designhaveren skriftlig kreve at Patentstyret deler registreringen i to eller flere registreringer.</article><article class="legalP" id="kapittel-4-paragraf-2-ledd-2">Kravet om deling skal angi den opprinnelige registreringens nummer og hvilke av designene som hver av de nye registreringene skal omfatte.</article><article class="legalP" id="kapittel-4-paragraf-2-ledd-3">Avdelte registreringer får samme søknadsdag og registreringsdag som den opprinnelige registreringen, og den enkelte designen beholder sin opprinnelige prioritet.</article><article class="legalP" id="kapittel-4-paragraf-2-ledd-4">Bestemmelsen i § 17 fjerde ledd gjelder tilsvarende.</article></article><article class="legalArticle" data-lovdata-URL="LTI/forskrift/2003-04-04-418/§19" data-name="§19" id="kapittel-4-paragraf-3"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Sammenslåing av søknader eller registreringer</span></h3><article class="legalP" id="kapittel-4-paragraf-3-ledd-1">Søkeren eller designhaveren kan skriftlig kreve at Patentstyret slår sammen tidligere avdelte søknader som er innlevert til Patentstyret på samme dag, eller slår sammen tidligere avdelte registreringer gjort på grunnlag av slike søknader, hvis designene tilhører samme klasse etter Locarnoavtalen.</article><article class="legalP" id="kapittel-4-paragraf-3-ledd-2">Kravet skal angi søknadens eller registreringens nummer, nummeret på den søknaden eller registreringen den ønskes sammenslått med, og eventuelt hvilken design som ønskes videreført i den andre søknaden eller registreringen.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-04-04-418/KAPITTEL_5"><h2>Kapittel 5. Registrering og kunngjøring</h2><article class="legalArticle" data-lovdata-URL="LTI/forskrift/2003-04-04-418/§20" data-name="§20" id="kapittel-5-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Innholdet i designregistret</span></h3><article class="legalP" id="kapittel-5-paragraf-1-ledd-1">Patentstyret fører register over designsøknader og designregistreringer. Designregistret skal inneholde:<ul class="defaultList"><li data-li-identifier="1" data-name="1"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">søkerens navn eller firma og adresse og eventuelt fullmektigens navn eller firma og adresse,</article></article></li><li data-li-identifier="2" data-name="2"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">designerens eller designernes navn, gruppe eller firma og adresse,</article></article></li><li data-li-identifier="3" data-name="3"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">bilder som viser designen, med angivelse av om designen er i farger,</article></article></li><li data-li-identifier="4" data-name="4"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">en angivelse av om det er innlevert modell,</article></article></li><li data-li-identifier="5" data-name="5"><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">en angivelse av produktet eller produktene som designen gjelder, og den eller de klassene i Locarnoavtalen som omfatter produktet,</article></article></li><li data-li-identifier="6" data-name="6"><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">søknadsdag, søknadsnummer og hvilken dag søknaden er allment tilgjengelig,</article></article></li><li data-li-identifier="7" data-name="7"><article class="listArticle" id="kapittel-5-paragraf-1-ledd-1-punkt-7"><article class="legalP" id="kapittel-5-paragraf-1-ledd-1-punkt-7-ledd-1">registreringsdag, registreringsnummer og kunngjøringsdag,</article></article></li><li data-li-identifier="8" data-name="8"><article class="listArticle" id="kapittel-5-paragraf-1-ledd-1-punkt-8"><article class="legalP" id="kapittel-5-paragraf-1-ledd-1-punkt-8-ledd-1">prioritetsdag, hvor prioritetssøknaden er innlevert og dennes søknadsnummer, hvis prioritet er påberopt, og</article></article></li><li data-li-identifier="9" data-name="9"><article class="listArticle" id="kapittel-5-paragraf-1-ledd-1-punkt-9"><article class="legalP" id="kapittel-5-paragraf-1-ledd-1-punkt-9-ledd-1">registreringsperiodens utløp.</article></article></li></ul></article><article class="legalP" id="kapittel-5-paragraf-1-ledd-2">Designregistret skal også inneholde opplysninger om:<ul class="defaultList"><li data-li-identifier="1" data-name="1"><article class="listArticle" id="kapittel-5-paragraf-1-ledd-2-punkt-1"><article class="legalP" id="kapittel-5-paragraf-1-ledd-2-punkt-1-ledd-1">søkeren har bedt om utsatt registrering,</article></article></li><li data-li-identifier="2" data-name="2"><article class="listArticle" id="kapittel-5-paragraf-1-ledd-2-punkt-2"><article class="legalP" id="kapittel-5-paragraf-1-ledd-2-punkt-2-ledd-1">betalte avgifter, og</article></article></li><li data-li-identifier="3" data-name="3"><article class="listArticle" id="kapittel-5-paragraf-1-ledd-2-punkt-3"><article class="legalP" id="kapittel-5-paragraf-1-ledd-2-punkt-3-ledd-1">inn- og utgående dokumenter og avgjørelser i saken.</article></article></li></ul></article><article class="legalP" id="kapittel-5-paragraf-1-ledd-3">Designregistret skal i tillegg inneholde de opplysningene som følger av designloven og forskriften her.</article><article class="legalP" id="kapittel-5-paragraf-1-ledd-4">Mottar Patentstyret melding om endringer i forhold som nevnt i første og annet ledd, skal endringene anmerkes i designregistret.</article></article><article class="legalArticle" data-lovdata-URL="LTI/forskrift/2003-04-04-418/§21" data-name="§21" id="kapittel-5-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Innsyn i designregistret</span></h3><article class="legalP" id="kapittel-5-paragraf-2-ledd-1">Opplysninger i designregistret er allment tilgjengelige fra søknadsdagen, med de unntakene som følger av annet ledd.</article><article class="legalP" id="kapittel-5-paragraf-2-ledd-2">Bilder og andre dokumenter i søknaden som gjengir designen eller på annen måte kan avsløre designens utseende, er unntatt fra offentlighet inntil designen blir allment tilgjengelig etter designloven § 21 annet og tredje ledd.</article></article><article class="legalArticle" data-lovdata-URL="LTI/forskrift/2003-04-04-418/§22" data-name="§22" id="kapittel-5-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Kunngjøring i Designtidende</span></h3><article class="legalP" id="kapittel-5-paragraf-3-ledd-1">Registreringen av en design skal kunngjøres i Designtidende. Kunngjøringen skal inneholde opplysninger som nevnt i § 20 første ledd.</article><article class="legalP" id="kapittel-5-paragraf-3-ledd-2">Patentstyret skal også kunngjøre andre opplysninger i den grad det er bestemt i designloven og forskriften her.</article></article><article class="legalArticle" data-lovdata-URL="LTI/forskrift/2003-04-04-418/§23" data-name="§23" id="kapittel-5-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Anmerkning om overdragelse</span></h3><article class="legalP" id="kapittel-5-paragraf-4-ledd-1">Krav om anmerkning i designregistret om overdragelse av en designrett etter designloven § 54 annet ledd eller av en lisens etter designloven § 53 tredje ledd, skal gis skriftlig til Patentstyret. Kravet skal være signert av den som er registrert som designhaver eller lisenshaver eller av dennes fullmektig. Registreringsnummer samt begge partenes navn eller firma og adresse skal være angitt i kravet.</article><article class="legalP" id="kapittel-5-paragraf-4-ledd-2">Hvis kravet ikke er signert av den som er registrert som innehaver eller av dennes fullmektig, skal det legges frem dokumentasjon for retten til designen eller lisensen.</article></article><article class="legalArticle" data-lovdata-URL="LTI/forskrift/2003-04-04-418/§24" data-name="§24" id="kapittel-5-paragraf-5"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Anmerkning om endring av navn og fullmektig</span></h3><article class="legalP" id="kapittel-5-paragraf-5-ledd-1">Krav om anmerkning i designregistret om endring av søkerens, designhaverens, fullmektigens eller lisenshaverens navn eller firma og adresse skal gis skriftlig til Patentstyret. Søknadsnummer eller registreringsnummer skal være angitt i kravet.</article><article class="legalP" id="kapittel-5-paragraf-5-ledd-2">Melding om endring av fullmektig skal gis skriftlig til Patentstyret. Kravet skal angi søknadens eller registreringens nummer samt navnet eller firmaet og adressen til ny fullmektig. Meldingen trenger bare å være signert av søkeren eller designhaveren hvis fullmektigen skal kunne foreta slike handlinger som er nevnt i § 31 annet ledd.</article></article><article class="legalArticle" data-lovdata-URL="LTI/forskrift/2003-04-04-418/§25" data-name="§25" id="kapittel-5-paragraf-6"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Slettelse</span></h3><article class="legalP" id="kapittel-5-paragraf-6-ledd-1">Krav fra designhaveren om slettelse av en registrering etter designloven § 34 første ledd skal gis skriftlig til Patentstyret og være signert av designhaveren eller dennes fullmektig. Kravet skal angi registreringsnummer og eventuelt hvilken design i registreringen som kreves slettet.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-04-04-418/KAPITTEL_6"><h2>Kapittel 6. Administrativ overprøving og klage</h2><article class="legalArticle" data-lovdata-URL="LTI/forskrift/2003-04-04-418/§26" data-name="§26" id="kapittel-6-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Administrativ overprøving</span></h3><article class="legalP" id="kapittel-6-paragraf-1-ledd-1">Krav om administrativ overprøving skal inneholde opplysninger som nevnt i designloven § 27 første ledd samt navnet eller firmaet og adressen til en eventuell fullmektig.</article><article class="legalP" id="kapittel-6-paragraf-1-ledd-2">Krav om administrativ overprøving og eventuelle senere innlegg skal innleveres i to eksemplarer.</article><article class="legalP" id="kapittel-6-paragraf-1-ledd-3">Hvis kravet om administrativ overprøving trekkes tilbake, kan behandlingen av saken bare fortsette etter designloven § 27 femte ledd hvis designhaveren gis melding om dette innen én måned etter at kravet ble trukket tilbake.</article></article><article class="legalArticle" data-lovdata-URL="LTI/forskrift/2003-04-04-418/§27" data-name="§27" id="kapittel-6-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Krav om overprøving fra departementet</span></h3><article class="legalP" id="kapittel-6-paragraf-2-ledd-1">Utenriksdepartementet kan fremme krav om administrativ overprøving etter designloven § 26 annet ledd nr. 3, bortsett fra krav om administrativ overprøving knyttet til nasjonale kontroll- og garantimerker, som kan fremmes av Justisdepartementet.</article></article><article class="legalArticle" data-lovdata-URL="LTI/forskrift/2003-04-04-418/§28" data-name="§28" id="kapittel-6-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Delvis ugyldighet</span></h3><article class="legalP" id="kapittel-6-paragraf-3-ledd-1">Omfatter registreringen mer enn én design, og én eller flere av designene ikke oppfyller vilkårene for registrering etter designloven § 17 første ledd, må disse designene avdeles etter forskriften § 18 eller trekkes fra registreringen. Hvis designhaveren ikke ønsker dette, skal registreringen oppheves i sin helhet.</article><article class="legalP" id="kapittel-6-paragraf-3-ledd-2">Forskriften § 16 annet ledd gjelder tilsvarende når en registrert design kan opprettholdes i endret form etter designloven § 28.</article></article><article class="legalArticle" data-lovdata-URL="LTI/forskrift/2003-04-04-418/§29" data-name="§29" id="kapittel-6-paragraf-4"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Innlevering av klage</span></h3><article class="legalP" id="kapittel-6-paragraf-4-ledd-1">Klage til Patentstyrets annen avdeling etter designloven § 37 skal innleveres i to eksemplarer. Hvis klagen gjelder avgjørelse i sak om administrativ overprøving, skal det leveres inn ett ekstra eksemplar av klagen for hver av de andre partene i saken.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-04-04-418/KAPITTEL_7"><h2>Kapittel 7. Forskjellige bestemmelser</h2><article class="legalArticle" data-lovdata-URL="LTI/forskrift/2003-04-04-418/§30" data-name="§30" id="kapittel-7-paragraf-1"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Avgifter</span></h3><article class="legalP" id="kapittel-7-paragraf-1-ledd-1">Det skal betales fastsatte avgifter i samsvar med kapittel 4 i forskrift av 11. april 2003 nr. 456 om avgifter mv. til Patentstyret.</article></article><article class="legalArticle" data-lovdata-URL="LTI/forskrift/2003-04-04-418/§31" data-name="§31" id="kapittel-7-paragraf-2"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Bruk av fullmektig</span></h3><article class="legalP" id="kapittel-7-paragraf-2-ledd-1">Bestemmelsen i designloven § 49 om fullmektig gjelder ikke for søkere eller designhavere som har bopel i Danmark eller Sverige.</article><article class="legalP" id="kapittel-7-paragraf-2-ledd-2">Hvis en fullmektig helt eller delvis skal trekke søknaden tilbake eller kreve registreringen helt eller delvis slettet, må det innleveres en skriftlig fullmakt. Fullmakten skal være signert av søkeren eller designhaveren og angi søknadsnummer eller registreringsnummer samt hva fullmektigen har myndighet til overfor Patentstyret.</article></article><article class="legalArticle" data-lovdata-URL="LTI/forskrift/2003-04-04-418/§32" data-name="§32" id="kapittel-7-paragraf-3"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Fornyelse av registrering</span></h3><article class="legalP" id="kapittel-7-paragraf-3-ledd-1">Hvis krav om fornyelse av en registrering ikke er innlevert til Patentstyret ved registreringsperiodens utløp, skal Patentstyret snarest gi designhaveren melding om fristen etter designloven § 24 første ledd til å kreve registreringen fornyet. At slik melding ikke er gitt, fører ikke til at det kan kreves fornyelse etter utløpet av nevnte frist.</article><article class="legalP" id="kapittel-7-paragraf-3-ledd-2">Hvis et krav om fornyelse ikke oppfyller vilkårene i designloven, skal Patentstyret gi designhaveren en rimelig frist for retting av manglene.</article><article class="legalP" id="kapittel-7-paragraf-3-ledd-3">Når en registrering er fornyet, skal Patentstyret sende melding om dette til designhaveren.</article></article><article class="legalArticle" data-lovdata-URL="LTI/forskrift/2003-04-04-418/§33" data-name="§33" id="kapittel-7-paragraf-4"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Svarfrister</span></h3><article class="legalP" id="kapittel-7-paragraf-4-ledd-1">Svarfrister regnes fra den dagen melding ble sendt fra Patentstyret.</article><article class="legalP" id="kapittel-7-paragraf-4-ledd-2">Hvis meldingen fra Patentstyret ikke angir en bestemt dag for fristutløp, løper fristen ut på den dagen i måneden som ved sitt tall svarer til dagen for fristens begynnelse. Finnes ikke tilsvarende tall i vedkommende måned, regnes månedens siste dag som fristens utløpsdag. Dersom svarfristen løper ut på en lørdag, helligdag eller dag som etter lovgivningen er likestilt med helligdag, forlenges fristen til nærmeste virkedag.</article><article class="legalP" id="kapittel-7-paragraf-4-ledd-3">Annet ledd gjelder tilsvarende for beregningen av andre frister etter designloven med forskrifter.</article><article class="legalP" id="kapittel-7-paragraf-4-ledd-4">Svarfristen er to måneder, hvis ikke annet er bestemt i designloven, forskriften her eller av Patentstyret i det enkelte tilfellet.</article><article class="legalP" id="kapittel-7-paragraf-4-ledd-5">Et dokument anses som innlevert til Patentstyret når dokumentet er mottatt på Patentstyrets kontor, se forskrift av 11. april 2003 nr. 456 om avgifter mv. til Patentstyret § 1.</article></article><article class="legalArticle" data-lovdata-URL="LTI/forskrift/2003-04-04-418/§34" data-name="§34" id="kapittel-7-paragraf-5"><h3 class="legalArticleHeader"><span class="legalArticleValue">§ 34</span>. <span class="legalArticleTitle">Forlengelse av frister for retting</span></h3><article class="legalP" id="kapittel-7-paragraf-5-ledd-1">Hvis mangler i søknaden eller andre dokumenter ikke blir rettet innen fastsatt frist, skal Patentstyret gi en ny og tilsvarende frist hvis det blir bedt om det. Krav om fristforlengelse må være innlevert skriftlig til Patentstyret senest på fristens siste dag.</article><article class="legalP" id="kapittel-7-paragraf-5-ledd-2">Fristforlengelse gis bare én gang, hvis ikke særlige grunner taler for ytterligere fristforlengelse.</article><article class="legalP" id="kapittel-7-paragraf-5-ledd-3">Fristene etter forskriften § 1 tredje ledd, § 7 tredje ledd og § 10 annet ledd kan ikke forlenges.</article></article><article class="legalArticle" data-lovdata-URL="LTI/forskrift/2003-04-04-418/§35" data-name="§35" id="kapittel-7-paragraf-6"><h3 class="legalArticleHeader"><span class="legalArticleValue">§ 35</span>. <span class="legalArticleTitle">Oppbevaring av modell</span></h3><article class="legalP" id="kapittel-7-paragraf-6-ledd-1">Er det levert inn modell til Patentstyret i forbindelse med en designsøknad, skal Patentstyret oppbevare den i fem år etter at registreringen er opphørt. Har designhaveren innen dette tidspunktet ikke bedt om å få tilbakelevert modellen, kan Patentstyret tilintetgjøre den.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2003-04-04-418/KAPITTEL_8"><h2>Kapittel 8. Sluttbestemmelser</h2><article class="legalArticle" data-lovdata-URL="LTI/forskrift/2003-04-04-418/§36" data-name="§36" id="kapittel-8-paragraf-1"><h3 class="legalArticleHeader"><span class="legalArticleValue">§ 36</span>. <span class="legalArticleTitle">Oppheving av andre forskrifter</span></h3><article class="legalP" id="kapittel-8-paragraf-1-ledd-1">Følgende forskrifter oppheves:<ul class="defaultList"><li data-li-identifier="1" data-name="1"><article class="listArticle" id="kapittel-8-paragraf-1-ledd-1-punkt-1"><article class="legalP" id="kapittel-8-paragraf-1-ledd-1-punkt-1-ledd-1">Forskrift av 15. september 1970 nr. 9122 om klassifikasjon av mønster</article></article></li><li data-li-identifier="2" data-name="2"><article class="listArticle" id="kapittel-8-paragraf-1-ledd-1-punkt-2"><article class="legalP" id="kapittel-8-paragraf-1-ledd-1-punkt-2-ledd-1">Forskrift av 20. desember 1996 nr. 1163 til mønsterloven</article></article></li><li data-li-identifier="3" data-name="3"><article class="listArticle" id="kapittel-8-paragraf-1-ledd-1-punkt-3"><article class="legalP" id="kapittel-8-paragraf-1-ledd-1-punkt-3-ledd-1">Forskrift av 23. desember 1996 nr. 1264 om nærmere bestemmelser til mønsterloven.</article></article></li></ul></article></article><article class="legalArticle" data-lovdata-URL="LTI/forskrift/2003-04-04-418/§37" data-name="§37" id="kapittel-8-paragraf-2"><h3 class="legalArticleHeader"><span class="legalArticleValue">§ 37</span>. <span class="legalArticleTitle">Ikraftsettings- og overgangsbestemmelser</span></h3><article class="legalP" id="kapittel-8-paragraf-2-ledd-1">Forskriften her trer i kraft 1. mai 2003.</article><article class="legalP" id="kapittel-8-paragraf-2-ledd-2">De tidligere forskriftene gjelder for design som er registrert eller søkt registrert før forskriften her trådte i kraft, så langt ikke annet er bestemt i tredje og fjerde ledd.</article><article class="legalP" id="kapittel-8-paragraf-2-ledd-3">Bestemmelsene i § 26 til § 28 gjelder også for registreringer som er gjort på grunnlag av designloven, selv om søknaden ble innlevert før forskriften her trådte i kraft.</article><article class="legalP" id="kapittel-8-paragraf-2-ledd-4">Kapittel 7 i forskriften her, bortsett fra § 32 første ledd, gjelder også for design som er registrert eller søkt registrert før forskriften her trådte i kraft.</article></article></section></main></body></html>