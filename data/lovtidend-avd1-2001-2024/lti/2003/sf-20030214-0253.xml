<!DOCTYPE html><html lang="no"><head><title>Instruks om grensekontrollstasjoner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-14-253</dd><dt class="dokid">DokumentID</dt><dd class="dokid">LTI/forskrift/2003-02-14-253</dd><dt class="ministry">Departement</dt><dd class="ministry"><ul><li>Helsedepartementet</li><li>Landbruksdepartementet</li><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 448</dd><dt class="dateInForce">I kraft fra</dt><dd class="dateInForce">2003-02-14</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-09-13-1135</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-03-07</dd><dt class="journalNumber">Journalnummer</dt><dd class="journalNumber">2003-0217</dd><dt class="titleShort">Korttittel</dt><dd class="titleShort">Instruks om grensekontrollstasjoner mv.</dd><dt class="title">Tittel</dt><dd class="title">Instruks om grensekontrollstasjoner mv.</dd><dt class="miscInformation">Annet om dokumentet</dt><dd class="miscInformation">Fastsatt av Helsedepartementet, Landbruksdepartementet og Fiskeridepartementet 14. februar 2003 med hjemmel i departementenes instruksjonsmyndighet. Jf. EØS-avtalen vedlegg I kap. I del 1.1 nr. 4 (direktiv 97/78/EF), del 1.2 nr. 21 (vedtak 93/352/EØF) og del 1.2 nr. 111 (vedtak 2001/812/EF).</dd><dt class="refid">RefID</dt><dd class="refid">forskrift/2003-02-14-253</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om grensekontrollstasjoner mv.<ul class="tocSubUl"><li>Kapittel I. Etablering og drift av grensekontrollstasjoner</li><li>Kapittel II. Generelle krav for grensekontrollstasjoner og kontrollsentre</li><li>Kapittel III. Krav til kontrollsentre</li><li>Kapittel IV. Krav til lokaler og personell</li><li>Kapittel V. Krav til dokumentasjon og registre</li><li>Kapittel VI. Suspensjon av godkjenning mv.</li><li>Kapittel VII. Rapportering</li><li>Kapittel VIII. Grensekontrollstasjoner lagt til private virksomheter</li><li>Kapittel IX. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-14-253" id="dokument"><h1>Instruks om grensekontrollstasjoner mv.</h1><section class="section" data-name="kapI" id="kapittel-1" data-lovdata-URL="LTI/forskrift/2003-02-14-253/KAPITTEL_1"><h2>Kapittel I. Etablering og drift av grensekontrollstasjoner</h2><ul class="defaultList"><li data-li-identifier="1." data-name="1."><article class="listArticle" id="kapittel-1-punkt-1"><article class="legalP" id="kapittel-1-punkt-1-ledd-1">Statens næringsmiddeltilsyn, Fiskeridirektoratet og Statens dyrehelsetilsyn skal påse at grensekontrollstasjoner for kontroll av animalske næringsmidler og produkter av animalsk opprinnelse i henhold til forskrift av 18. oktober 1999 nr. 1163 om tilsyn og kontroll ved import og transitt mv. av animalske næringsmidler og produkter av animalsk opprinnelse mv. fra tredjeland er opprettet, og drives i samsvar med denne instruks.</article><article class="legalP" id="kapittel-1-punkt-1-ledd-2">Grensekontrollstasjoner skal være lokalisert i umiddelbar nærhet til ankomstpunkt til Norge, og på et område utpekt i samråd med tollmyndighetene.</article><article class="legalP" id="kapittel-1-punkt-1-ledd-3">Dersom geografiske forhold eller størrelsen på grensepasseringsstedet krever det, eller for å oppnå effektiv forvaltning av grensekontrollen, kan det i tilknytning til en grensekontrollstasjon, opprettes ett eller flere tilhørende kontrollsentre i henhold til bestemmelsene i denne instruks, for å utføre nødvendige kontroller av de produktkategorier som grensekontrollstasjonen er godkjent for. Varene som mottas for kontroll ved kontrollsenteret må være innenfor den produktkategori som grensekontrollstasjonen er godkjent for å kontrollere.</article></article></li><li data-li-identifier="2." data-name="2."><article class="listArticle" id="kapittel-1-punkt-2"><article class="legalP" id="kapittel-1-punkt-2-ledd-1">Opprettelse og drift av grensekontrollstasjoner med eventuelle tilknyttede kontrollsentre skal være underlagt ett av direktoratene. Aktuelt direktorat skal påse og synliggjøre at grensekontrollstasjoner under deres ansvar tilfredsstiller gjeldende krav i henhold til de produktkategorier de er godkjent for, og forberede henvendelser til EFTAs overvåkningsorgan i forbindelse med listeføring og godkjenning av grensekontrollstasjoner. Det skal meldes fra til EFTAs overvåkningsorgan om endringer ved en grensekontrollstasjon eller kontrollsenter som får betydning for listeføring. Aktuelt direktorat skal forberede eventuelle forslag overfor EFTAs overvåkningsorgan vedrørende godkjenning og listeføring for utvidet produktkategori for vedkommende grensekontrollstasjon, samt listeføring av et nytt kontrollsenter underlagt en allerede godkjent grensekontrollstasjon, dersom direktoratet finner at gjeldende krav er tilfredsstilt. Direktoratene skal bistå EFTAs overvåkningsorgan under inspeksjoner av grensekontrollstasjoner og kontrollsentre. Grensekontrollstasjoner og kontrollsentre skal tilfredsstille kravene i denne instruks.</article><article class="legalP" id="kapittel-1-punkt-2-ledd-2">En grensekontrollstasjon som er godkjent kun for begrensede produktkategorier skal bare tilfredsstille kravene som stilles for å kunne utføre kontroll av varepartier innenfor de aktuelle produktkategorier. Dypfryst sæd og embryo tillates likevel kontrollert ved grensekontrollstasjon listeført for kontroll av varepartier ikke ment for humant konsum og uten temperaturkrav, dersom varene transporteres i forseglede beholdere med eget system for temperaturregulering.</article></article></li><li data-li-identifier="3." data-name="3."><article class="listArticle" id="kapittel-1-punkt-3"><article class="legalP" id="kapittel-1-punkt-3-ledd-1">Grensekontrollstasjoner skal være underlagt ansvar og effektiv kontroll av en offentlig veterinær. Denne skal være til stede på grensekontrollstasjon og kontrollsenter ved veterinærkontroll av produkter. For grensekontrollstasjoner der det kun utføres kontroll av fisk og fiskevarer gjelder ikke kravet om at den ansvarlige for grensekontrollen må være veterinær. Fiskeridirektoratet skal for disse grensekontrollstasjoner utpeke en offentlig representant med egnet utdanning.</article></article></li></ul></section><section class="section" data-name="kapII" id="kapittel-2" data-lovdata-URL="LTI/forskrift/2003-02-14-253/KAPITTEL_2"><h2>Kapittel II. Generelle krav for grensekontrollstasjoner og kontrollsentre</h2><ul class="defaultList"><li data-li-identifier="1." data-name="1."><article class="listArticle" id="kapittel-2-punkt-1"><article class="legalP" id="kapittel-2-punkt-1-ledd-1">Lokalene som utgjør grensekontrollstasjonen skal være reservert for kontrolloppgaver i henhold til ovennevnte forskrift, være lokalisert slik at de samlet utgjør en fullstendig arbeidsenhet og være tilgjengelig for kontrollpersonell når dette måtte være nødvendig. Der grensekontrollstasjonen består av mer enn ett sett av lokaler, men samtlige lokaler ligger innenfor samme geografiske område, skal gruppen samlet utgjøre grensekontrollstasjonen som skal ha ett enkelt navn. En grensekontrollstasjon må som et minimum ha følgende enheter som ligger så nær hverandre at arbeidet kan foregå effektivt: <ul class="defaultList"><li data-li-identifier="a)" data-name="a)"><article class="listArticle" id="kapittel-2-punkt-1-ledd-1-punkt-1"><article class="legalP" id="kapittel-2-punkt-1-ledd-1-punkt-1-ledd-1">kontor med følgende utstyr: telefon, telefaks, dataterminal (inkludert Animo-system), kopimaskin, all nødvendig dokumentasjon for å utføre veterinær grensekontroll og tilstrekkelig arkiveringskapasitet for lagring av dokumenter som gjelder kontroll av produkter fra tredjeland,</article></article></li><li data-li-identifier="b)" data-name="b)"><article class="listArticle" id="kapittel-2-punkt-1-ledd-1-punkt-2"><article class="legalP" id="kapittel-2-punkt-1-ledd-1-punkt-2-ledd-1">garderobe, toalett og håndvask, reservert for kontrollpersonell,</article></article></li><li data-li-identifier="c)" data-name="c)"><article class="listArticle" id="kapittel-2-punkt-1-ledd-1-punkt-3"><article class="legalP" id="kapittel-2-punkt-1-ledd-1-punkt-3-ledd-1">område for lossing av varer som enten er innelukket eller dekket av tak. Kravet om tak gjelder ikke for: <ul class="defaultList"><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-3-ledd-1-punkt-1"><article class="legalP" id="kapittel-2-punkt-1-ledd-1-punkt-3-ledd-1-punkt-1-ledd-1">ull som ikke fraktes i container,</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-3-ledd-1-punkt-2"><article class="legalP" id="kapittel-2-punkt-1-ledd-1-punkt-3-ledd-1-punkt-2-ledd-1">bulkfraktet, bearbeidet animalsk protein ikke ment til humant konsum,</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-3-ledd-1-punkt-3"><article class="legalP" id="kapittel-2-punkt-1-ledd-1-punkt-3-ledd-1-punkt-3-ledd-1">løs gjødsel eller guano eller</article></article></li><li data-li-identifier="-" data-name="-"><article class="listArticle" id="kapittel-2-punkt-1-ledd-1-punkt-3-ledd-1-punkt-4"><article class="legalP" id="kapittel-2-punkt-1-ledd-1-punkt-3-ledd-1-punkt-4-ledd-1">bulkfraktet flytende olje eller fett,</article></article></li></ul>og som ankommer med båt.</article><article class="legalP" id="kapittel-2-punkt-1-ledd-1-punkt-3-ledd-2">Varepartier bestående av næringsmidler som er under temperaturregulering skal, med unntak av emballert fisk og fiskevarer, være beskyttet eller isolert fra det utendørs miljø ved flytting fra transportmiddelet til avlastningsområde. Emballert fisk og fiskevarer skal ved lossing håndteres i samsvar med krav i kvalitetsforskrift av 14. juni 1996 nr. 667 for fisk og fiskevarer.</article></article></li><li data-li-identifier="d)" data-name="d)"><article class="listArticle" id="kapittel-2-punkt-1-ledd-1-punkt-4"><article class="legalP" id="kapittel-2-punkt-1-ledd-1-punkt-4-ledd-1">inspeksjonsrom der varene skal kontrolleres og prøver for analyse tas ut,</article></article></li><li data-li-identifier="e)" data-name="e)"><article class="listArticle" id="kapittel-2-punkt-1-ledd-1-punkt-5"><article class="legalP" id="kapittel-2-punkt-1-ledd-1-punkt-5-ledd-1">passende lagerlokaler eller lagerområder for oppbevaring av varepartier som ikke er klarert for import i påvente av resultater fra laboratorieundersøkelser eller andre undersøkelser. Slike lagerlokaler eller lagerområder skal kunne oppbevare varepartier innenfor hver temperaturkategori, og skal stå under tilsyn av den offentlige veterinær, eller for fisk og fiskevarer den av Fiskeridirektoratet utpekte representant.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-2-punkt-2"><article class="legalP" id="kapittel-2-punkt-2-ledd-1">Grensekontrollstasjoner må til enhver tid ha lager av tilstrekkelig størrelse til lagring av den mengde varer som kan ankomme for veterinær grensekontroll innenfor hver temperaturkategori.</article><article class="legalP" id="kapittel-2-punkt-2-ledd-2">Lagerrom i kommersielle virksomheter i nærheten av grensekontrollstasjonen og innenfor samme tolldistrikt, kan benyttes under forutsetning av at varer som ikke er klarert for import lagres i egne, låsbare rom eller i låsbart område av lagerrom. Varene som ikke er klarert for import skal være inngjerdet eller på annen måte tydelig adskilt fra andre produkter. Lagerrom eller lagringsområde må være underlagt kontroll av den offentlige veterinær, eller for fisk og fiskevarer, den av Fiskeridirektoratet utpekte offentlige representant.</article><article class="legalP" id="kapittel-2-punkt-2-ledd-3">Separate containere som er permanent plassert ved avlastningsområdet, kan benyttes som lager under forutsetning av at containeren er knyttet til avlastningsområdet på en slik måte at lossing kan foregå skjermet fra været.</article><article class="legalP" id="kapittel-2-punkt-2-ledd-4">På grensekontrollstasjoner i havn, ved jernbane eller veg kan kontrollpersonell unntaksvis godta lagring av varer om bord i transportmiddelet varene ankom i.</article></article></li><li data-li-identifier="3." data-name="3."><article class="listArticle" id="kapittel-2-punkt-3"><article class="legalP" id="kapittel-2-punkt-3-ledd-1">Varepartier bestående av næringsmidler og varepartier bestående av produkter ikke ment til humant konsum må håndteres i adskilte avlastningsområder, inspeksjonsrom og lagerrom. Unntak kan gjøres for avlastningsområdet ved grensekontrollstasjoner godkjent kun for emballerte varer, under forutsetning av adskilt håndtering av produktene for å unngå krysskontaminasjon.</article><article class="legalP" id="kapittel-2-punkt-3-ledd-2">Unntak fra kravet i første ledd kan gjøres gjeldende for grensekontrollstasjoner som mottar færre enn 500 varepartier i året. Samme avlastningsområde, inspeksjonsrom og lager kan benyttes for de ulike kategorier under forutsetning av at håndtering av de ulike kategorier av varer skjer adskilt i tid, og at det foretas tilstrekkelig vask og desinfeksjon før lokalene kan benyttes til å ta imot et vareparti av ulik kategori.</article></article></li></ul></section><section class="section" data-name="kapIII" id="kapittel-3" data-lovdata-URL="LTI/forskrift/2003-02-14-253/KAPITTEL_3"><h2>Kapittel III. Krav til kontrollsentre</h2><ul class="defaultList"><li data-li-identifier="1." data-name="1."><article class="listArticle" id="kapittel-3-punkt-1"><article class="legalP" id="kapittel-3-punkt-1-ledd-1">Lokalene som skal benyttes som kontrollsenter skal stå i samsvar med den type produkt og produktmengde som skal kunne tas i mot ved kontrollsenteret.</article><article class="legalP" id="kapittel-3-punkt-1-ledd-2">Kontrollsentre underlagt en grensekontrollstasjon skal være lokalisert innenfor samme tolldistrikt som grensekontrollstasjonen og skal av hensyn til arbeidet ligge innenfor rimelig avstand fra det sentrale kontor ved grensekontrollstasjonen. Det skal synliggjøres at kontrollsenteret er underlagt kontroll av den offentlige veterinær, eller for fisk og fiskevarer, den av Fiskeridirektoratet utpekte offentlige representant.</article></article></li><li data-li-identifier="2." data-name="2."><article class="listArticle" id="kapittel-3-punkt-2"><article class="legalP" id="kapittel-3-punkt-2-ledd-1">Kontrollsenteret skal ha eget registreringssystem for varepartier kontrollert ved senteret. Kontrollsenteret skal ha tilstrekkelig dokumentasjon ved senteret til å utføre den kontroll som skal utføres på det aktuelle kontrollsenter.</article><article class="legalP" id="kapittel-3-punkt-2-ledd-2">Arkiveringssystem, dataterminal med Animo-system og kopimaskin er ikke påkrevd utstyr for et kontrollsenter.</article></article></li></ul></section><section class="section" data-name="kapIV" id="kapittel-4" data-lovdata-URL="LTI/forskrift/2003-02-14-253/KAPITTEL_4"><h2>Kapittel IV. Krav til lokaler og personell</h2><ul class="defaultList"><li data-li-identifier="1." data-name="1."><article class="listArticle" id="kapittel-4-punkt-1"><article class="legalP" id="kapittel-4-punkt-1-ledd-1">Grensekontrollstasjoner og kontrollsentre skal være bygget, utrustet, vedlikeholdt og drevet i samsvar med krav til hygiene i relevante særforskrifter, og for å unngå krysskontaminasjon. I rom der produkter losses, kontrolleres eller lagres skal grensekontrollstasjoner og kontrollsentre ha: <ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-1-ledd-1-punkt-1"><article class="legalP" id="kapittel-4-punkt-1-ledd-1-punkt-1-ledd-1">vegger som har glatt, vaskbar overflate,</article></article></li><li data-li-identifier="b)" data-name="b)"><article class="listArticle" id="kapittel-4-punkt-1-ledd-1-punkt-2"><article class="legalP" id="kapittel-4-punkt-1-ledd-1-punkt-2-ledd-1">gulv og vegger skal være slik at de lett kan rengjøres og desinfiseres, samt ha hensiktsmessig drenering,</article></article></li><li data-li-identifier="c)" data-name="c)"><article class="listArticle" id="kapittel-4-punkt-1-ledd-1-punkt-3"><article class="legalP" id="kapittel-4-punkt-1-ledd-1-punkt-3-ledd-1">tak som er rent og som lett kan rengjøres,</article></article></li><li data-li-identifier="d)" data-name="d)"><article class="listArticle" id="kapittel-4-punkt-1-ledd-1-punkt-4"><article class="legalP" id="kapittel-4-punkt-1-ledd-1-punkt-4-ledd-1">hensiktsmessig naturlig og kunstig belysning,</article></article></li><li data-li-identifier="e)" data-name="e)"><article class="listArticle" id="kapittel-4-punkt-1-ledd-1-punkt-5"><article class="legalP" id="kapittel-4-punkt-1-ledd-1-punkt-5-ledd-1">innlagt varmt og kaldt vann med tilstrekkelig kapasitet i alle inspeksjonsrom.</article></article></li></ul></article></article></li><li data-li-identifier="2." data-name="2."><article class="listArticle" id="kapittel-4-punkt-2"><article class="legalP" id="kapittel-4-punkt-2-ledd-1">Direktoratene skal påse at grensekontrollstasjoner og kontrollsentre har: <ul class="defaultList"><li data-li-identifier="2.1" data-name="2.1"><article class="listArticle" id="kapittel-4-punkt-2-ledd-1-punkt-1"><article class="legalP" id="kapittel-4-punkt-2-ledd-1-punkt-1-ledd-1"><i>bemanning:</i> <ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-2-ledd-1-punkt-1-ledd-1-punkt-1"><article class="legalP" id="kapittel-4-punkt-2-ledd-1-punkt-1-ledd-1-punkt-1-ledd-1">tilstrekkelig personale for å utføre påkrevde kontroller av produktene. Ansvarlig ved grensekontrollstasjonen kan la seg assistere av spesialtrente assistenter underlagt vedkommendes myndighet, til å utføre dokumentkontroll, identitetskontroll og fysisk kontroll, til å ta ut prøver, analysere prøver og til å utføre administrative plikter og prosedyrer. Ansvarlig ved grensekontrollstasjonen skal stå ansvarlig for endelig vedtak,</article></article></li><li data-li-identifier="b)" data-name="b)"><article class="listArticle" id="kapittel-4-punkt-2-ledd-1-punkt-1-ledd-1-punkt-2"><article class="legalP" id="kapittel-4-punkt-2-ledd-1-punkt-1-ledd-1-punkt-2-ledd-1">dokumentasjon som viser den opplæring i veterinær grensekontroll kontrollpersonalet ved grensekontrollstasjonen er gitt,</article></article></li></ul></article></article></li><li data-li-identifier="2.2" data-name="2.2"><article class="listArticle" id="kapittel-4-punkt-2-ledd-1-punkt-2"><span class="miscHeadline"><i>utstyr:</i></span><article class="legalP" id="kapittel-4-punkt-2-ledd-1-punkt-2-ledd-1">grensekontrollstasjoner og kontrollsentre skal som et minimum til enhver tid ha tilgjengelig følgende utstyr: <ul class="defaultList"><li data-li-identifier="a)" data-name="a)"><article class="listArticle" id="kapittel-4-punkt-2-ledd-1-punkt-2-ledd-1-punkt-1"><article class="legalP" id="kapittel-4-punkt-2-ledd-1-punkt-2-ledd-1-punkt-1-ledd-1">det utstyr som er nevnt under bokstav b og c som er nødvendig for å utføre kontroller på de produktkategorier grensekontrollstasjonen og kontrollsenteret er godkjent for,</article></article></li><li data-li-identifier="b)" data-name="b)"><article class="listArticle" id="kapittel-4-punkt-2-ledd-1-punkt-2-ledd-1-punkt-2"><article class="legalP" id="kapittel-4-punkt-2-ledd-1-punkt-2-ledd-1-punkt-2-ledd-1">veieutstyr, eller adgang til veieutstyr, som er tilpasset varepartier som skal kontrolleres, utstyr for å åpne varepartiet, utstyr for å undersøke varepartiet, utstyr til å opprettholde passende temperaturnivåer i rom under temperaturkontroll og utstyr for rengjøring og desinfisering av lokalene, ev. et effektivt og dokumentert system for rengjøring og desinfisering utført av andre enn kontrollpersonell,</article></article></li><li data-li-identifier="c)" data-name="c)"><article class="listArticle" id="kapittel-4-punkt-2-ledd-1-punkt-2-ledd-1-punkt-3"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1">inspeksjonsrom med: <ul class="defaultList"><li data-li-identifier="1." data-name="1."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-1"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-1-ledd-1">varmt og kaldt vann,</article></article></li><li data-li-identifier="2." data-name="2."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-2"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-2-ledd-1">arbeidsbord med glatt, lett vaskbar og desinfiserbar overflate,</article></article></li><li data-li-identifier="3." data-name="3."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-3"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-3-ledd-1">utstyr for prøvetaking – sag, kniv, boksåpner, verktøy for å ta ut prøver av varepartiene og prøvebeholdere,</article></article></li><li data-li-identifier="4." data-name="4."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-4"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-4-ledd-1">forseglingstape og nummererte forseglinger eller merkelapper, som sikrer sporbarhet,</article></article></li><li data-li-identifier="5." data-name="5."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-5"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-5-ledd-1">termometer for måling både av overflate- og kjernetemperaturer,</article></article></li><li data-li-identifier="6." data-name="6."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-6"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-6-ledd-1">vekt,</article></article></li><li data-li-identifier="7." data-name="7."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-7"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-7-ledd-1">for ferske produkter: ph-meter,</article></article></li><li data-li-identifier="8." data-name="8."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-8"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-8-ledd-1">tineutstyr eller mikrobølgeovn,</article></article></li><li data-li-identifier="9." data-name="9."><article class="listArticle" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-9"><article class="legalP" id="kapittel-4-punkt-2-ledd-1-punkt-2-ledd-1-punkt-3-ledd-1-punkt-9-ledd-1">kjøle/fryseskap.</article></article></li></ul></article></article></li></ul></article></article></li></ul></article></article></li><li data-li-identifier="3." data-name="3."><article class="listArticle" id="kapittel-4-punkt-3"><article class="legalP" id="kapittel-4-punkt-3-ledd-1">Alle identitetskontroller, fysiske undersøkelser og prøveuttak utføres slik at enhver forurensning av produktene unngås, og at det tas nødvendig hensyn til de kontrollerte temperaturer produktene har vært transportert under. Fysisk kontroll og identitetskontroll, unntatt kontroll av forsegling, skal skje i inspeksjonslokalene.</article></article></li><li data-li-identifier="4." data-name="4."><article class="listArticle" id="kapittel-4-punkt-4"><article class="legalP" id="kapittel-4-punkt-4-ledd-1">Hygienen til tilsynspersonalet, lokalene og utstyret skal være slik at det ikke kan påvirke resultatene av undersøkelser utført på grensekontrollstasjonen.</article></article></li><li data-li-identifier="5." data-name="5."><article class="listArticle" id="kapittel-4-punkt-5"><article class="legalP" id="kapittel-4-punkt-5-ledd-1">Den offentlige veterinær, eller for fisk og fiskevarer, den av Fiskeridirektoratet utpekte offentlige representant, skal ha tilstrekkelig kunnskap om den ordning som eksisterer vedrørende avfallshåndtering av produkter av animalsk opprinnelse losset fra transportmidler innen området for grensekontrollstasjonen. For det tilfellet at avfallshåndtering er underlagt vedkommendes ansvarsområde skal det ved grensekontrollstasjonen føres liste over de kontroller som er utført og hvilke avvik som er funnet. Dersom ansvaret er underlagt en annen etat skal ansvarlig på grensekontrollstasjonen sørge for god kontakt med vedkommende etat og ha tilgjengelig all nødvendig, relevant informasjon vedrørende avfallshåndteringen.</article></article></li><li data-li-identifier="6." data-name="6."><article class="listArticle" id="kapittel-4-punkt-6"><article class="legalP" id="kapittel-4-punkt-6-ledd-1">Den offentlige veterinær, eller for fisk og fiskevarer den av Fiskeridirektoratet utpekte offentlige representant, skal ha tilstrekkelig kunnskap om eventuelle frisoner og tollagre (inkludert «skipshandlere») innen, eller som har tett tilknytning til, området for grensekontrollstasjonen. De aktuelle lagre skal gjøres til gjenstand for regelmessige kontroller og en liste med oversikt over utførte kontroller skal finnes på grensekontrollstasjonen.</article></article></li><li data-li-identifier="7." data-name="7."><article class="listArticle" id="kapittel-4-punkt-7"><article class="legalP" id="kapittel-4-punkt-7-ledd-1">Det skal sikres nært samarbeid mellom de ulike myndigheter som er involvert ved kontroll av produkter fra tredjeland.</article></article></li></ul></section><section class="section" data-name="kapV" id="kapittel-5" data-lovdata-URL="LTI/forskrift/2003-02-14-253/KAPITTEL_5"><h2>Kapittel V. Krav til dokumentasjon og registre</h2><ul class="defaultList"><li data-li-identifier="1." data-name="1."><article class="listArticle" id="kapittel-5-punkt-1"><article class="legalP" id="kapittel-5-punkt-1-ledd-1">Direktoratene skal påse at den offentlige veterinær, eller for fisk og fiskevarer den av Fiskeridirektoratet utpekte offentlige representant, i påvente av iverksettelse av SHIFT-systemet, har følgende dokumentasjon og registre tilgjengelig ved grensekontrollstasjonens sentrale kontor: <ul class="defaultList"><li data-li-identifier="a)" data-name="a)"><article class="listArticle" id="kapittel-5-punkt-1-ledd-1-punkt-1"><article class="legalP" id="kapittel-5-punkt-1-ledd-1-punkt-1-ledd-1">en oppdatert liste over tredjeland eller deler av tredjeland det er tillatt å importere fra til EØS, eller eventuelt til særskilt EØS-land,</article></article></li><li data-li-identifier="b)" data-name="b)"><article class="listArticle" id="kapittel-5-punkt-1-ledd-1-punkt-2"><article class="legalP" id="kapittel-5-punkt-1-ledd-1-punkt-2-ledd-1">det til enhver tid gjeldende regelverk som forbyr eller regulerer import av produkter til EØS,</article></article></li><li data-li-identifier="c)" data-name="c)"><article class="listArticle" id="kapittel-5-punkt-1-ledd-1-punkt-3"><article class="legalP" id="kapittel-5-punkt-1-ledd-1-punkt-3-ledd-1">regelverket som nærmere beskriver veterinære sertifikater eller ethvert annet dokument som skal følge med produkter fra tredjeland til EØS, eller eventuelt til særskilt EØS-land,</article></article></li><li data-li-identifier="d)" data-name="d)"><article class="listArticle" id="kapittel-5-punkt-1-ledd-1-punkt-4"><article class="legalP" id="kapittel-5-punkt-1-ledd-1-punkt-4-ledd-1">oppdatert liste over grensekontrollstasjoner for innførsel av produkter fra tredjeland, med alle detaljer om disse, spesielt deres kommunikasjonsfasiliteter,</article></article></li><li data-li-identifier="e)" data-name="e)"><article class="listArticle" id="kapittel-5-punkt-1-ledd-1-punkt-5"><article class="legalP" id="kapittel-5-punkt-1-ledd-1-punkt-5-ledd-1">oppdatert liste over virksomheter i tredjeland som er godkjent for eksport til EØS,</article></article></li><li data-li-identifier="f)" data-name="f)"><article class="listArticle" id="kapittel-5-punkt-1-ledd-1-punkt-6"><article class="legalP" id="kapittel-5-punkt-1-ledd-1-punkt-6-ledd-1">oppdatert informasjon over varepartier som er blitt nektet import til EØS, og som er returnert,</article></article></li><li data-li-identifier="g)" data-name="g)"><article class="listArticle" id="kapittel-5-punkt-1-ledd-1-punkt-7"><article class="legalP" id="kapittel-5-punkt-1-ledd-1-punkt-7-ledd-1">liste som oppsummerer de feil som er funnet ved undersøkelser utført på importerte varepartier fra tredjeland,</article></article></li><li data-li-identifier="h)" data-name="h)"><article class="listArticle" id="kapittel-5-punkt-1-ledd-1-punkt-8"><article class="legalP" id="kapittel-5-punkt-1-ledd-1-punkt-8-ledd-1">liste over varepartier som er returnert, destruert eller eventuelt godkjent av ansvarlig ved grensekontrollstasjonen for bruk til annet enn folkemat,</article></article></li><li data-li-identifier="i)" data-name="i)"><article class="listArticle" id="kapittel-5-punkt-1-ledd-1-punkt-9"><article class="legalP" id="kapittel-5-punkt-1-ledd-1-punkt-9-ledd-1">liste over alle prøver som er tatt for laboratorieundersøkelser, og resultatene fra disse undersøkelsene,</article></article></li><li data-li-identifier="j)" data-name="j)"><article class="listArticle" id="kapittel-5-punkt-1-ledd-1-punkt-10"><article class="legalP" id="kapittel-5-punkt-1-ledd-1-punkt-10-ledd-1">gjeldende liste over frisoner og tollagre godkjent i medhold av art. 12 nr. 4 og operatører gitt autorisasjon i medhold av art. 13 i direktiv 97/78/EF,</article></article></li><li data-li-identifier="k)" data-name="k)"><article class="listArticle" id="kapittel-5-punkt-1-ledd-1-punkt-11"><article class="legalP" id="kapittel-5-punkt-1-ledd-1-punkt-11-ledd-1">gjeldende nasjonalt regelverk vedrørende importkontroll fra tredjeland,</article></article></li><li data-li-identifier="l)" data-name="l)"><article class="listArticle" id="kapittel-5-punkt-1-ledd-1-punkt-12"><article class="legalP" id="kapittel-5-punkt-1-ledd-1-punkt-12-ledd-1">databasert registre i henhold til vedtak 97/394/EF og vedtak 97/152/EF,</article></article></li><li data-li-identifier="m)" data-name="m)"><article class="listArticle" id="kapittel-5-punkt-1-ledd-1-punkt-13"><article class="legalP" id="kapittel-5-punkt-1-ledd-1-punkt-13-ledd-1">liste som kreves i henhold til vedtak 94/360/EF (on the reduced frequency of physical checks).</article></article></li></ul></article></article></li><li data-li-identifier="2." data-name="2."><article class="listArticle" id="kapittel-5-punkt-2"><article class="legalP" id="kapittel-5-punkt-2-ledd-1">Direktoratene er ansvarlig for at all informasjon vedrørende videresendte/returnerte varepartier formidles til øvrige EØS-land, samt til hver grensekontrollstasjon nasjonalt.</article></article></li></ul></section><section class="section" data-name="kapVI" id="kapittel-6" data-lovdata-URL="LTI/forskrift/2003-02-14-253/KAPITTEL_6"><h2>Kapittel VI. Suspensjon av godkjenning mv.</h2><ul class="defaultList"><li data-li-identifier="1." data-name="1."><article class="listArticle" id="kapittel-6-punkt-1"><article class="legalP" id="kapittel-6-punkt-1-ledd-1">Direktoratene kan i alvorlige tilfelle, særlig ved fare for folke- eller dyrehelsen, midlertidig suspendere grensekontrollstasjoner og kontrollsentre. Ansvarlig departement skal i slike tilfeller umiddelbart informeres om suspensjonen og årsaken til dette.</article></article></li><li data-li-identifier="2." data-name="2."><article class="listArticle" id="kapittel-6-punkt-2"><article class="legalP" id="kapittel-6-punkt-2-ledd-1">Frist for å sørge for å få rettet opp feil påpekt i inspeksjonsrapporter der uoverensstemmelse med regelverket er påvist og for å unngå tilbaketrekking av godkjenning er som følger: <ul class="defaultList"><li data-li-identifier="a)" data-name="a)"><article class="listArticle" id="kapittel-6-punkt-2-ledd-1-punkt-1"><article class="legalP" id="kapittel-6-punkt-2-ledd-1-punkt-1-ledd-1">bygningsmessige eller bemanningsmessige avvik: seks måneder, for det tilfellet at ny bygning er under oppførelse kan frist for ferdigstillelse fastsettes ved avtale mellom EFTAs overvåkningsorgan og vedkommende direktorat,</article></article></li><li data-li-identifier="b)" data-name="b)"><article class="listArticle" id="kapittel-6-punkt-2-ledd-1-punkt-2"><article class="legalP" id="kapittel-6-punkt-2-ledd-1-punkt-2-ledd-1">andre avvik: tre måneder.</article></article></li></ul></article><article class="legalP" id="kapittel-6-punkt-2-ledd-2">Ved fare for folke- eller dyrehelsen kan fristene gjøres kortere.</article><article class="legalP" id="kapittel-6-punkt-2-ledd-3">Fristen regnes fra dato for mottagelse av endelig rapport fra EFTAs overvåkningsorgan.</article></article></li></ul></section><section class="section" data-name="kapVII" id="kapittel-7" data-lovdata-URL="LTI/forskrift/2003-02-14-253/KAPITTEL_7"><h2>Kapittel VII. Rapportering</h2><ul class="defaultList"><li data-li-identifier="1." data-name="1."><article class="listArticle" id="kapittel-7-punkt-1"><article class="legalP" id="kapittel-7-punkt-1-ledd-1">Direktoratene skal påse at ansvarlig ved grensekontrollstasjonen varsler aktuelt direktorat dersom grensekontrollen avdekker en alvorlig overtredelse eller gjentatte overtredelser av gjeldende regelverk. Direktoratene skal deretter påse at: <ul class="defaultList"><li data-li-identifier="a)" data-name="a)"><article class="listArticle" id="kapittel-7-punkt-1-ledd-1-punkt-1"><article class="legalP" id="kapittel-7-punkt-1-ledd-1-punkt-1-ledd-1">EFTAs overvåkningsorgan varsles om de aktuelle produktene og varepartiene for videre underrettelse til samtlige grensekontrollstasjoner,</article></article></li><li data-li-identifier="b)" data-name="b)"><article class="listArticle" id="kapittel-7-punkt-1-ledd-1-punkt-2"><article class="legalP" id="kapittel-7-punkt-1-ledd-1-punkt-2-ledd-1">det iverksettes strengere kontroll av varepartier med produkter av samme opprinnelse. For disse skal forskrift av 18. oktober 1999 nr. 1163 om tilsyn og kontroll ved import og transitt mv. av animalske næringsmidler og produkter av animalsk opprinnelse mv. fra tredjeland § 19, og eventuelt § 17 første ledd nr. 1 eller 2 få anvendelse,</article></article></li><li data-li-identifier="c)" data-name="c)"><article class="listArticle" id="kapittel-7-punkt-1-ledd-1-punkt-3"><article class="legalP" id="kapittel-7-punkt-1-ledd-1-punkt-3-ledd-1">EFTAs overvåkningsorgan varsles om resultatene av de nye kontrollene.</article></article></li></ul></article><article class="legalP" id="kapittel-7-punkt-1-ledd-2">Direktoratene skal påse at tiltakene nevnt i bokstav b ovenfor iverksettes dersom grensekontrollen avdekker overskridelse av grenseverdiene for reststoffer.</article></article></li></ul></section><section class="section" data-name="kapVIII" id="kapittel-8" data-lovdata-URL="LTI/forskrift/2003-02-14-253/KAPITTEL_8"><h2>Kapittel VIII. Grensekontrollstasjoner lagt til private virksomheter</h2><ul class="defaultList"><li data-li-identifier="1." data-name="1."><article class="listArticle" id="kapittel-8-punkt-1"><article class="legalP" id="kapittel-8-punkt-1-ledd-1">Dersom grensekontrollstasjonen eller kontrollsenteret er lokalisert til en privat virksomhet, reguleres forholdet mellom myndighetene og den private part i forskrift eller avtale.</article><article class="legalP" id="kapittel-8-punkt-1-ledd-2">Direktoratene skal påse at lokaliseringen ikke er til hinder for at de til enhver tid gjeldende krav er oppfylt, eller at godkjenningen kan suspenderes, eller stasjonen eller senteret trekkes fra listen over godkjente grensekontrollstasjoner, dersom manglende oppfyllelse av kravene gjør dette nødvendig i henhold til Norges forpliktelser i henhold til EØS-avtalen.</article></article></li></ul></section><section class="section" data-name="kapIX" id="kapittel-9" data-lovdata-URL="LTI/forskrift/2003-02-14-253/KAPITTEL_9"><h2>Kapittel IX. Ikrafttredelse</h2><ul class="defaultList"><li data-li-identifier="1." data-name="1."><article class="listArticle" id="kapittel-9-punkt-1"><article class="legalP" id="kapittel-9-punkt-1-ledd-1">Denne instruks trer i kraft straks.</article><article class="legalP" id="kapittel-9-punkt-1-ledd-2">Fra samme tidspunkt oppheves instruks av 13. september 2001 nr. 1135 om grensekontrollstasjoner mv.</article></article></li></ul></section></main></body></html>