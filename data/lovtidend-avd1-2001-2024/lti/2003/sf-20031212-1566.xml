<!DOCTYPE html><html lang="no"><head><title>Forskrift om kompensasjon av merverdiavgift til kommuner, fylkeskommuner mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-12-1566</dd><dt class="dokid">DokumentID</dt><dd class="dokid">LTI/forskrift/2003-12-12-1566</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2821</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-04-19-370</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2003-12-12-108</li></ul></dd><dt class="dateOfPublication">Kunngjort</dt><dd class="dateOfPublication">2003-12-19</dd><dt class="journalNumber">Journalnummer</dt><dd class="journalNumber">2003-1363</dd><dt class="titleShort">Korttittel</dt><dd class="titleShort">Forskrift om mva-kompensasjon til kommuner mv.</dd><dt class="title">Tittel</dt><dd class="title">Forskrift om kompensasjon av merverdiavgift til kommuner, fylkeskommuner mv.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 12. desember 2003 med hjemmel i lov av 12. desember 2003 nr. 108 om kompensasjon av merverdiavgift til kommuner, fylkeskommuner mv.</dd><dt class="refid">RefID</dt><dd class="refid">forskrift/2003-12-12-1566</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon av merverdiavgift til kommuner, fylkeskommuner mv.<ul class="tocSubUl"><li>§ 1. Kompensasjonsoppgave</li><li>§ 2. Innsendelse av oppgave</li><li>§ 3. Signatur</li><li>§ 4. Attestering av revisor</li><li>§ 5. Tilbakebetaling</li><li>§ 6. Justering av kompensert merverdiavgift</li><li>§ 7. Boliger med helseformål og sosiale formål</li><li>§ 8. Forholdsmessig kompensasjon</li><li>§ 9. Ubetydelig bruk</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-12-1566" id="dokument"><h1>Forskrift om kompensasjon av merverdiavgift til kommuner, fylkeskommuner mv.</h1><article class="legalArticle" data-lovdata-URL="LTI/forskrift/2003-12-12-1566/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kompensasjonsoppgave</span></h2><article class="legalP" id="paragraf-1-ledd-1">Skattedirektoratet fastsetter skjema for kompensasjonsoppgave.</article></article><article class="legalArticle" data-lovdata-URL="LTI/forskrift/2003-12-12-1566/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innsendelse av oppgave</span></h2><article class="legalP" id="paragraf-2-ledd-1">Elektronisk oppgave anses kommet frem når den er godkjent i mottakssentralen. For at oppgaven skal godkjennes må den være signert av innsender og attestert av revisor. At oppgaven er godkjent bekreftes ved elektronisk kvittering.</article><article class="legalP" id="paragraf-2-ledd-2">Papiroppgave der avsender, attesterer, kompensasjonsberettiget eller beløp ikke er lesbart eller utfylt, skal avvises og anses ikke kommet frem.</article><article class="legalP" id="paragraf-2-ledd-3">Elektronisk oppgave skal sendes til den mottakssentral som Skattedirektoratet bestemmer.</article></article><article class="legalArticle" data-lovdata-URL="LTI/forskrift/2003-12-12-1566/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Signatur</span></h2><article class="legalP" id="paragraf-3-ledd-1">Elektronisk innsendt oppgave anses signert ved angivelse av organisasjonsnummer, fødselsnummer og PIN-kode tildelt person som er gitt fullmakt til å sende inn oppgave.</article><article class="legalP" id="paragraf-3-ledd-2">Papiroppgave skal være undertegnet av person som kan forplikte enheten.</article><article class="legalP" id="paragraf-3-ledd-3">Tildeling av PIN-kode skjer på den måte som Skattedirektoratet bestemmer.</article></article><article class="legalArticle" data-lovdata-URL="LTI/forskrift/2003-12-12-1566/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Attestering av revisor</span></h2><article class="legalP" id="paragraf-4-ledd-1">Grunnlaget for kompensasjonskravet skal kontrolleres og attesteres av registrert eller statsautorisert revisor eller kommunerevisor.</article><article class="legalP" id="paragraf-4-ledd-2">Som underlagsdokumentasjon i regnskapet skal det ved innsending av elektronisk oppgave være underskrevet attest fra revisor som inneholder erklæring om at:<ul class="defaultList"><li data-li-identifier="1." data-name="1."><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Enheten er omfattet av kompensasjonsordningen</article></article></li><li data-li-identifier="2." data-name="2."><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">Oppgitt beløp er kompensasjonsberettiget</article></article></li><li data-li-identifier="3." data-name="3."><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">Opplysninger er kontrollert i henhold til god revisjonsskikk, jf. Den norske Revisorforenings revisjonsstandard RS 800 «Revisor uttalelser ved revisjonsoppdrag med spesielle formål».</article></article></li></ul></article><article class="legalP" id="paragraf-4-ledd-3">Elektronisk innsendt oppgave anses kontrollert og attestert ved angivelse av organisasjonsnummer, fødselsnummer og PIN-kode tildelt revisor.</article><article class="legalP" id="paragraf-4-ledd-4">Papiroppgave skal være underskrevet av revisor og inneholde erklæring som nevnt i annet ledd.</article><article class="legalP" id="paragraf-4-ledd-5">Tildeling av PIN-kode skjer på den måte Skattedirektoratet bestemmer.</article></article><article class="legalArticle" data-lovdata-URL="LTI/forskrift/2003-12-12-1566/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilbakebetaling</span></h2><article class="legalP" id="paragraf-5-ledd-1">Er det utbetalt kompensasjon i strid med bestemmelsene i lov av 12. desember 2003 nr. 108 om kompensasjon av merverdiavgift til kommuner og fylkeskommuner mv. eller denne forskrift, skal tilbakebetaling skje ved ny oppgave for perioden.</article><article class="legalP" id="paragraf-5-ledd-2">Kravet til revisorattest etter § 4 gjelder ikke for oppgave som nevnt i første ledd.</article></article><article class="legalArticle" data-lovdata-URL="LTI/forskrift/2003-12-12-1566/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Justering av kompensert merverdiavgift</span></h2><article class="legalP" id="paragraf-6-ledd-1">Ved endringer i bruken eller ved overdragelse av bygg, anlegg eller annen fast eiendom, skal det justeres for kompensert merverdiavgift som ytes ved anskaffelsen, fremstillingen, eller utførelsen, herunder om- eller påbygninger. Det samme gjelder reparasjon og vedlikehold av fast eiendom når utgiftene i løpet av et regnskapsår overstiger 200.000 kroner, merverdiavgift ikke medberegnet.</article><article class="legalP" id="paragraf-6-ledd-2">Justeringsperioden er 10 år regnet fra utløpet av året anskaffelsen, fremstillingen eller utførelsen ble foretatt.</article><article class="legalP" id="paragraf-6-ledd-3">Gjenstand for justering det enkelte regnskapsår er en tidel av kompensasjonsbeløpet. Justering foretas på grunnlag av endringer i bruken som finner sted innenfor det enkelte år i forhold til bruken ved anskaffelsen, fremstillingen eller utførelsen. Det skal ikke foretas justering i de år hvor endringene i bruken er mindre enn 10 prosent. Ved justering som følge av overdragelse, skal justering foretas samlet for den resterende del av justeringsperioden.</article><article class="legalP" id="paragraf-6-ledd-4">Samlet justering av kompensert merverdiavgift som omfatter et helt kalenderår, tas med på oppgaven for sjette periode.</article></article><article class="legalArticle" data-lovdata-URL="LTI/forskrift/2003-12-12-1566/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Boliger med helseformål og sosiale formål</span></h2><article class="legalP" id="paragraf-7-ledd-1">Som bolig med helseformål eller sosialt formål etter lov av 12. desember 2003 nr. 108 om kompensasjon av merverdiavgift til kommuner og fylkeskommuner mv. § 4 tredje ledd anses boliger særskilt tilrettelagt for helseformål eller sosiale formål, herunder omsorgsboliger, sykehjem og boliger med heldøgns omsorg etter lov av 19. november 1982 nr. 66 om helsetjenester i kommunene § 1-3, institusjon eller bolig med heldøgns omsorgstjeneste etter lov av 13. desember 1991 nr. 81 om sosiale tjenester § 4-2 d, trygdeboliger og serviceboliger.</article><article class="legalP" id="paragraf-7-ledd-2">Boliger som selges eller leies ut til andre enn beboerne anses ikke som boliger med helseformål eller sosiale formål. Det samme gjelder fellesanlegg i tilknytning til slike boliger.</article></article><article class="legalArticle" data-lovdata-URL="LTI/forskrift/2003-12-12-1566/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forholdsmessig kompensasjon</span></h2><article class="legalP" id="paragraf-8-ledd-1">Når anskaffelse foretas under ett til bruk i kompensasjonsberettiget virksomhet og i virksomhet som ikke gir rett til kompensasjon, skal merverdiavgift på anskaffelsen fordeles. Fordeling skal skje på grunnlag av anskaffelsens bruk i den del av virksomheten som er kompensasjonsberettiget. Det ytes kompensasjon for den del av merverdiavgiften på anskaffelsesprisen som forholdsmessig svarer til den antatte bruk.</article></article><article class="legalArticle" data-lovdata-URL="LTI/forskrift/2003-12-12-1566/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ubetydelig bruk</span></h2><article class="legalP" id="paragraf-9-ledd-1">Dersom bruken av en merverdiavgiftspliktig anskaffelse utenfor kompensasjonsberettiget virksomhet er ubetydelig i forhold til bruken innenfor kompensasjonsberettiget virksomhet, ytes full kompensasjon for merverdiavgift uten fordeling av inngående merverdiavgift på anskaffelsen.</article><article class="legalP" id="paragraf-9-ledd-2">Som ubetydelig anses bruken når den ikke overstiger 5 prosent av den totale bruk.</article></article><article class="legalArticle" data-lovdata-URL="LTI/forskrift/2003-12-12-1566/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft 1. januar 2004.</article><article class="legalP" id="paragraf-10-ledd-2">Fra samme tidspunkt oppheves Finansdepartementets forskrift (Nr. 105) av 19. april 1995 nr. 370 om kompensasjon for merverdiavgift til kommuner og fylkeskommuner mv.</article></article></main></body></html>