<!DOCTYPE html><html lang="no"><head><title>Forskrift om luftdyktighetsbevis (BSL B 1-5).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-12-742</dd><dt class="dokid">DokumentID</dt><dd class="dokid">LTI/forskrift/2003-06-12-742</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 9 s 1447</dd><dt class="dateInForce">I kraft fra</dt><dd class="dateInForce">2004-01-01, 2004-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§4-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2003-06-26</dd><dt class="journalNumber">Journalnummer</dt><dd class="journalNumber">2003-0601</dd><dt class="titleShort">Korttittel</dt><dd class="titleShort">Forskrift om luftdyktighetsbevis</dd><dt class="title">Tittel</dt><dd class="title">Forskrift om luftdyktighetsbevis (BSL B 1-5).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 12. juni 2003 med hjemmel i lov av 11. juni 1993 nr. 101 om luftfart (luftfartsloven) § 4-1, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-06-12-742</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om luftdyktighetsbevis (BSL B 1-5).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelt</li><li>§ 5. Søknad om luftdyktighetsbevis</li><li>§ 6. Spesielle tilleggskrav ved utstedelse og fornyelse av luftdyktighetsbevis for luftfartøy som er 15 år eller eldre</li><li>§ 7. Spesielle krav knyttet til dokumentasjon av myndighetspåbud</li><li>§ 8. Luftdyktighetsbevis – Gyldighetsperiode</li><li>§ 9. Kontinuerlig gyldig luftdyktighetsbevis</li><li>§ 10. Særskilt flygetillatelse («Permit to fly»)</li><li>§ 11. Eksportluftdyktighetsbevis</li><li>§ 12. Vedlikeholdsrapport</li><li>§ 13. Tilsynsrapport</li><li>§ 14. Tilbakekall</li><li>§ 15. Gebyr</li><li>§ 16. Dispensasjon</li><li>§ 17. Ikrafttredelse</li><li>§ 18. Overgangsbestemmelse</li><li>Vedlegg 1. Nødvendige dokumenter ved utstedelse av luftdyktighetsbevis jf. § 5 første ledd</li><li>Vedlegg 2. Krav ved utstedelse og fornyelse av luftdyktighetsbevis</li><li>Vedlegg 3. Krav ved bruk og behandling av tilsynsrapport</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-12-742" id="dokument"><h1>Forskrift om luftdyktighetsbevis (BSL B 1-5).</h1> <article class="defaultP" margin-top="true">Vedlegg 1, vedlegg 2 og vedlegg 3 gjelder som forskrift.</article><article class="legalArticle" data-lovdata-URL="LTI/forskrift/2003-06-12-742/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med forskriften er å sikre at luftfartøy med norsk luftdyktighetsbevis tilfredstiller gjeldende sikkerhetskrav.</article></article><article class="legalArticle" data-lovdata-URL="LTI/forskrift/2003-06-12-742/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift gjelder utstedelse og fornyelse samt opprettholdelse av kontinuerlig gyldig luftdyktighetsbevis, utstedelse av eksportbevis og særskilte flygetillatelser for luftfartøyer i klasse NORMAL eller SPESIAL.</article></article><article class="legalArticle" data-lovdata-URL="LTI/forskrift/2003-06-12-742/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I forskriften her gjelder definisjonene i vedlegg 1 til dokumentasjonsforskriften.</article></article><article class="legalArticle" data-lovdata-URL="LTI/forskrift/2003-06-12-742/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h2><article class="numberedLegalP" data-numerator="1" id="paragraf-4-nummer-1">(1) Fartøy som brukes til luftfart skal være luftdyktig.</article><article class="numberedLegalP" data-numerator="2" id="paragraf-4-nummer-2">(2) Når det ved besiktigelse eller på annen måte er godtgjort at et luftfartøy er luftdyktig, utsteder Luftfartstilsynet et luftdyktighetsbevis eller en særskilt flygetillatelse.</article><article class="numberedLegalP" data-numerator="3" id="paragraf-4-nummer-3">(3) Før utstedelse av luftdyktighetsbevis eller særskilt flygetillatelse skal alle relevante luftdyktighetskrav være oppfylt.</article><article class="numberedLegalP" data-numerator="4" id="paragraf-4-nummer-4">(4) Luftfartstilsynet kan utstede følgende former for luftdyktighetsbevis eller særskilt flygetillatelse:<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-4-punkt-1"><article class="legalP" id="paragraf-4-nummer-4-punkt-1-ledd-1">luftdyktighetsbevis for luftfartøy i klasse NORMAL eller SPESIAL og som er eller skal innføres i Norges luftfartøyregister.</article></article></li><li data-li-identifier="b)" data-name="b)"><article class="listArticle" id="paragraf-4-nummer-4-punkt-2"><article class="legalP" id="paragraf-4-nummer-4-punkt-2-ledd-1">særskilt luftdyktighetsbevis for luftfartøy klassifisert i klasse EKSPERIMENT og som er eller skal innføres i Norges luftfartøyregister.</article></article></li><li data-li-identifier="c)" data-name="c)"><article class="listArticle" id="paragraf-4-nummer-4-punkt-3"><article class="legalP" id="paragraf-4-nummer-4-punkt-3-ledd-1">særskilt flygetillatelse, jf. § 10 i forbindelse med: <ul class="defaultList"><li data-li-identifier="-" data-name="-"><article class="listArticle" id="paragraf-4-nummer-4-punkt-3-ledd-1-punkt-1"><article class="legalP" id="paragraf-4-nummer-4-punkt-3-ledd-1-punkt-1-ledd-1">Prøveflyging</article></article></li><li data-li-identifier="-" data-name="-"><article class="listArticle" id="paragraf-4-nummer-4-punkt-3-ledd-1-punkt-2"><article class="legalP" id="paragraf-4-nummer-4-punkt-3-ledd-1-punkt-2-ledd-1">Overføringsflyging.</article></article></li></ul></article></article></li><li data-li-identifier="d)" data-name="d)"><article class="listArticle" id="paragraf-4-nummer-4-punkt-4"><article class="legalP" id="paragraf-4-nummer-4-punkt-4-ledd-1">eksportluftdyktighetsbevis for luftfartøyer som skal eksporteres.</article></article></li></ul></article><article class="numberedLegalP" data-numerator="5" id="paragraf-4-nummer-5">(5) Ved utstedelse eller fornyelse av alle former for luftdyktighetsbevis skal kravene i dokumentasjonsforskriften være oppfylt.</article><article class="numberedLegalP" data-numerator="6" id="paragraf-4-nummer-6">(6) Dersom utstedelse eller fornyelse av luftdyktighetsbevis nødvendiggjør besiktelse eller prøveflyging, skal eier eller bruker for egen regning stille luftfartøyet til disposisjon, jf. luftfartslovens § 4-8. Fremstillingen og klargjøringen av luftfartøyet for besiktelse skal foretas ved godkjent vedlikeholdsinstans. Ved fremstillingen av luftfartøyet skal det som er angitt i luftfartøyets utstyrsliste i henhold til masseforskriften fremstilles samtidig, herunder ski, flottører, slepeanordning, reservetanker, etc.</article><article class="numberedLegalP" data-numerator="7" id="paragraf-4-nummer-7">(7) Ved fremstilling og klargjøring av luftfartøy i forbindelse med besiktelse skal luker og deksler være avmontert slik at styreorganer, motorinstallasjon, innvendig struktur o.l. kan inspiseres. Videre skal all nødvendig dokumentasjon være gjennomgått og klargjort av vedlikeholdsinstansen.</article></article><article class="legalArticle" data-lovdata-URL="LTI/forskrift/2003-06-12-742/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om luftdyktighetsbevis</span></h2><article class="numberedLegalP" data-numerator="1" id="paragraf-5-nummer-1">(1) Eier eller bruker skal sende søknad på fastlagt skjema bilagt nødvendige dokumenter. Dokumentene skal være skrevet på engelsk eller et skandinavisk språk og leveres Luftfartstilsynet vederlagsfritt, jf. vedlegg 1 til denne forskrift.</article><article class="numberedLegalP" data-numerator="2" id="paragraf-5-nummer-2">(2) Skjematisk oversikt over nødvendige dokumenter for større og mindre luftfartøy er angitt i vedlegg 1 til denne forskrift.</article><article class="numberedLegalP" data-numerator="3" id="paragraf-5-nummer-3">(3) Krav ved utstedelse og fornyelse av luftdyktighetsbevis er angitt i vedlegg 2 til denne forskrift.</article><article class="numberedLegalP" data-numerator="4" id="paragraf-5-nummer-4">(4) Søknad om utstedelse av særskilt luftdyktighetsbevis for luftfartøy i klasse EKSPERIMENT skal oppfylle de krav som i hvert enkelt tilfelle blir fastsatt av Luftfartstilsynet.</article></article><article class="legalArticle" data-lovdata-URL="LTI/forskrift/2003-06-12-742/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Spesielle tilleggskrav ved utstedelse og fornyelse av luftdyktighetsbevis for luftfartøy som er 15 år eller eldre</span></h2><article class="numberedLegalP" data-numerator="1" id="paragraf-6-nummer-1">(1) Ved utstedelse og fornyelse av luftdyktighetsbevis for luftfartøy i transportkategori som har oppnådd en alder på 15 år eller mer siden luftfartøyet ble produsert skal det, i tillegg til det som er angitt i § 5, redegjøres for hvordan spesielle krav knyttet til eldre luftfartøy er ivaretatt.</article><article class="numberedLegalP" data-numerator="2" id="paragraf-6-nummer-2">(2) For luftfartøy i standardkategori som har oppnådd en alder på 15 år eller mer siden luftfartøyet ble produsert og som er godkjent for flere enn 9 passasjerseter eller utstyrt med turbinmotorer gjelder kravene i første ledd.</article><article class="numberedLegalP" data-numerator="3" id="paragraf-6-nummer-3">(3) For andre luftfartøy i standardkategori som har oppnådd en alder på 15 år eller mer siden luftfartøyet ble produsert kan Luftfartstilsynet dersom de anser det nødvendig stille krav til dokumentasjon i samsvar med kravene i første ledd.</article></article><article class="legalArticle" data-lovdata-URL="LTI/forskrift/2003-06-12-742/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Spesielle krav knyttet til dokumentasjon av myndighetspåbud</span></h2><article class="legalP" id="paragraf-7-ledd-1">For større luftfartøyer skal eier eller bruker dokumentere status over aktuelle myndighetspåbud («Airworthiness Directives»). Dokumentasjonen skal fremlegges.</article></article><article class="legalArticle" data-lovdata-URL="LTI/forskrift/2003-06-12-742/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Luftdyktighetsbevis – Gyldighetsperiode</span></h2><article class="numberedLegalP" data-numerator="1" id="paragraf-8-nummer-1">(1) Gyldighet på luftdyktighetsbevis er som følger:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-1-punkt-1"><article class="legalP" id="paragraf-8-nummer-1-punkt-1-ledd-1">ERVERV: 12 måneder etter utstedelse/fornyelse.</article></article></li><li data-li-identifier="b)" data-name="b)"><article class="listArticle" id="paragraf-8-nummer-1-punkt-2"><article class="legalP" id="paragraf-8-nummer-1-punkt-2-ledd-1">PRIVAT: ingen kalendertidsbegrensning på gyldighet.</article></article></li></ul><p class="leddfortsettelse">Luftdyktighetsbevis med bruksområdet ERVERV gjøres gyldig ut utløpsmåneden.</p></article><article class="numberedLegalP" data-numerator="2" id="paragraf-8-nummer-2">(2) Ved fornyelse av luftdyktighetsbevis med bruksområdet ERVERV, beholdes samme utløpsmåned som nevnt i første ledd, dersom fornyelsen finner sted innenfor en periode på 2 måneder før og 1 måned etter utløpsdato.</article><article class="numberedLegalP" data-numerator="3" id="paragraf-8-nummer-3">(3) Dersom luftfartøyet har vært uten gyldig luftdyktighetsbevis mer enn 3 måneder må det søkes om nytt luftdyktighetsbevis, jf. § 5.</article></article><article class="legalArticle" data-lovdata-URL="LTI/forskrift/2003-06-12-742/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontinuerlig gyldig luftdyktighetsbevis</span></h2><article class="legalP" id="paragraf-9-ledd-1">For at et luftdyktighetsbevis med bruksområde PRIVAT skal være gyldig er eier ansvarlig for å sende inn vedlikeholdsrapport (VR) årlig. VR må ikke være eldre enn 1 måned, og kan sendes inn inntil 2 måneder før eller 1 måned etter måneden i utstedelsesdato på luftdyktighetsbeviset, jf. § 12.</article></article><article class="legalArticle" data-lovdata-URL="LTI/forskrift/2003-06-12-742/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Særskilt flygetillatelse («Permit to fly»)</span></h2><article class="numberedLegalP" data-numerator="1" id="paragraf-10-nummer-1">(1) Dersom luftfartøyet ikke har gyldig luftdyktighetsbevis kan eier eller bruker søke om særskilt flygetillatelse i forbindelse med prøveflyging eller overføringsflyging.</article><article class="numberedLegalP" data-numerator="2" id="paragraf-10-nummer-2">(2) Med overføringsflyging menes her:<ul class="defaultList"><li data-li-identifier="a)" data-name="a)"><article class="listArticle" id="paragraf-10-nummer-2-punkt-1"><article class="legalP" id="paragraf-10-nummer-2-punkt-1-ledd-1">flyging til et sted for utførelse av vedlikeholdsarbeider,</article></article></li><li data-li-identifier="b)" data-name="b)"><article class="listArticle" id="paragraf-10-nummer-2-punkt-2"><article class="legalP" id="paragraf-10-nummer-2-punkt-2-ledd-1">hjemflyging i forbindelse med luftfartøy som skal importeres.</article></article></li></ul></article></article><article class="legalArticle" data-lovdata-URL="LTI/forskrift/2003-06-12-742/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Eksportluftdyktighetsbevis</span></h2><article class="legalP" id="paragraf-11-ledd-1">Ved søknad om utstedelse av eksportluftdyktighetsbevis for luftfartøy som skal eksporteres, må eier eller bruker sende søknad på fastlagt skjema til Luftfartstilsynet, jf. eksportforskriften.</article></article><article class="legalArticle" data-lovdata-URL="LTI/forskrift/2003-06-12-742/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vedlikeholdsrapport</span></h2><article class="numberedLegalP" data-numerator="1" id="paragraf-12-nummer-1">(1) For luftfartøy med bruksområdet ERVERV skal vedlikeholdsrapport utstedes av luftfartsforetakets godkjente vedlikeholdsorganisasjon i forbindelse med utstedelse og fornyelse av luftdyktighetsbevis.</article><article class="numberedLegalP" data-numerator="2" id="paragraf-12-nummer-2">(2) For luftfartøy med bruksområdet PRIVAT skal vedlikeholdsrapport utstedes av godkjent vedlikeholdsinstans i forbindelse med utstedelse av luftdyktighetsbevis og i forbindelse med utførelse av årlig ettersyn for å opprettholde kontinuerlig gyldig luftdyktighetsbevis, jf. § 9. Vedlikeholdsrapport skal sendes Luftfartstilsynet.</article></article><article class="legalArticle" data-lovdata-URL="LTI/forskrift/2003-06-12-742/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilsynsrapport</span></h2><article class="numberedLegalP" data-numerator="1" id="paragraf-13-nummer-1">(1) Luftfartstilsynet utsteder tilsynsrapport etter besiktelse, gransking eller prøveflyging. Luftfartøyets eier eller bruker er ansvarlig for at de pålegg som er gitt i rapporten, etterkommes innen fastsatt frist.</article><article class="numberedLegalP" data-numerator="2" id="paragraf-13-nummer-2">(2) Luftfartøyet kan ikke anses som luftdyktig dersom pålegg gitt i rapporten ikke er utbedret og utkvittert innen fristens utløp. Det samme gjelder dersom ikke kopi av tilsynsrapporten er sendt til Luftfartstilsynet innen fastsatt tidsfrist. Bruk og behandling av tilsynsrapport fremgår av vedlegg 3 til denne forskrift.</article></article><article class="legalArticle" data-lovdata-URL="LTI/forskrift/2003-06-12-742/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakekall</span></h2><article class="legalP" id="paragraf-14-ledd-1">Dersom innehaveren av luftdyktighetsbevis eller særskilt flygetillatelse utstedt i henhold til denne forskrift ikke overholder gjeldende bestemmelser, kan Luftfartstilsynet tilbakekalle beviset eller tillatelsen med øyeblikkelig virkning. Dersom luftdyktighetsbeviset er tilbakekalt kan Luftfartstilsynet kreve dokumentet returnert.</article></article><article class="legalArticle" data-lovdata-URL="LTI/forskrift/2003-06-12-742/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Gebyr</span></h2><article class="legalP" id="paragraf-15-ledd-1">Gebyr må være innbetalt i samsvar med forskrift om gebyr for luftfartens offentlige forretninger.</article></article><article class="legalArticle" data-lovdata-URL="LTI/forskrift/2003-06-12-742/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Dispensasjon</span></h2><article class="legalP" id="paragraf-16-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift. Det forutsettes at luftfartøyets luftdyktighet blir ivaretatt på en likeverdig eller bedre måte.</article></article><article class="legalArticle" data-lovdata-URL="LTI/forskrift/2003-06-12-742/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskrift gjelder fra 1. januar 2004. Fra samme tidspunkt oppheves forskrift av 24. oktober 1983 om luftdyktighetsbevis (BSL B 1-7).</article></article><article class="legalArticle" data-lovdata-URL="LTI/forskrift/2003-06-12-742/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsbestemmelse</span></h2><article class="legalP" id="paragraf-18-ledd-1">Forskriftens § 6 og § 7 om spesielle tilleggskrav ved utstedelse og fornyelse av luftdyktighetsbevis for luftfartøy som er 15 år eller eldre og spesielle krav knyttet til dokumentasjon av myndighetspåbud trer i kraft 1. juli 2004.</article></article><section class="section" data-name="vedlegg1" id="kapittel-1" data-lovdata-URL="LTI/forskrift/2003-06-12-742/KAPITTEL_1"><h2>Vedlegg 1. Nødvendige dokumenter ved utstedelse av luftdyktighetsbevis jf. § 5 første ledd</h2><article class="defaultP">Dette vedlegget gjelder som forskrift jf. innledende tekst i forskrift av 12. juni 2003 nr. 742 om luftdyktighetsbevis (BSL B 1-5).</article> <article class="defaultP" margin-top="true">Trykk her for å se vedlegg 1: (pdf)</article></section><section class="section" data-name="vedlegg2" id="kapittel-2" data-lovdata-URL="LTI/forskrift/2003-06-12-742/KAPITTEL_2"><h2>Vedlegg 2. Krav ved utstedelse og fornyelse av luftdyktighetsbevis</h2><article class="defaultP">Dette vedlegget gjelder som forskrift jf. innledende tekst i forskrift av 12. juni 2003 nr. 742 om luftdyktighetsbevis (BSL B 1-5).</article> <article class="defaultP" margin-top="true"><i> 1. Utstedelse av luftdyktighetsbevis</i></article><article class="numberedLegalP" data-numerator="1" id="kapittel-2-nummer-1">(1) Eier eller bruker må sende søknad til Luftfartstilsynet på fastlagt skjema bilagt nødvendige dokumenter, jf. vedlegg 1 til BSL B 1-5, samt vedlikeholdsrapport, utstedt av godkjent vedlikeholdsinstans.</article><article class="numberedLegalP" data-numerator="2" id="kapittel-2-nummer-2">(2) Luftfartøyet skal fremstilles for besiktelse av godkjent vedlikeholdsinstans.</article><article class="numberedLegalP" data-numerator="3" id="kapittel-2-nummer-3">(3) For seil- og motorseilfly gjelder spesiell ordning utarbeidet i samråd med organisasjon godkjent av Luftfartstilsynet.</article><article class="numberedLegalP" data-numerator="4" id="kapittel-2-nummer-4">(4) Ballong skal fremstilles for besiktelse av innehaver av gyldig ballongførersertifikat.</article> <article class="defaultP" margin-top="true"><i>2. Fornyelse av luftdyktighetsbevis – bruksområdet ERVERV</i></article><article class="numberedLegalP" data-numerator="1" id="kapittel-2-nummer-5">(1) Luftfartstilsynet sender brev til bruker med angivelse av tilsynsform, ca. tre måneder før gyldighetstiden på luftdyktighetsbeviset utløper. Luftfartstilsynet avgjør i hvert enkelt tilfelle hvilken tilsynsform som anses nødvendig for fornyelsen. Luftfartstilsynet kan for øvrig kreve luftfartøyet prøvefløyet eller besiktet når det anses nødvendig.</article><article class="numberedLegalP" data-numerator="2" id="kapittel-2-nummer-6">(2) Vedlikeholdsrapport skal foreligge i Luftfartstilsynet senest en måned før gyldighetstiden på luftdyktighetsbeviset utløper. Vedlikeholdsrapporten må ikke være eldre enn en måned når rapporten sendes.</article><article class="numberedLegalP" data-numerator="3" id="kapittel-2-nummer-7">(3) Vedlikeholdsrapport utstedes for luftfartøy med bruksområde ERVERV av foretakets vedlikeholdsorganisasjon v/teknisk sjef.</article> <article class="defaultP" margin-top="true"><i>3. Kontinuerlig gyldig luftdyktighetsbevis – bruksområdet PRIVAT</i></article><article class="numberedLegalP" data-numerator="1" id="kapittel-2-nummer-8">(1) Luftfartstilsynet kan kreve luftfartøyet besiktet eller prøvefløyet ifm. utførelse av årlig ettersyn eller når det anses nødvendig.</article><article class="numberedLegalP" data-numerator="2" id="kapittel-2-nummer-9">(2) Vedlikeholdsrapport utstedes for luftfartøy med bruksområdet PRIVAT av godkjent vedlikeholdsinstans.</article> <article class="defaultP" margin-top="true"><i>4. Gjennomføring av besiktelse eller prøveflyging</i></article><article class="numberedLegalP" data-numerator="1" id="kapittel-2-nummer-10">(1) Luftfartstilsynet fastsetter tid og sted for besiktelse eller prøveflyging og meddeler dette til eier eller bruker.</article><article class="numberedLegalP" data-numerator="2" id="kapittel-2-nummer-11">(2) Eier eller bruker plikter å fremstille luftfartøyet for besiktelse eller prøveflyging ved den vedlikeholdsinstans som utsteder vedlikeholdsrapport.</article><article class="numberedLegalP" data-numerator="3" id="kapittel-2-nummer-12">(3) Luftfartstilsynet avgjør omfanget av besiktelse eller prøveflyging.</article><article class="numberedLegalP" data-numerator="4" id="kapittel-2-nummer-13">(4) Fartøysjef ved utførelse av prøveflyging skal aksepteres av Luftfartstilsynet.</article></section><section class="section" data-name="vedlegg3" id="kapittel-3" data-lovdata-URL="LTI/forskrift/2003-06-12-742/KAPITTEL_3"><h2>Vedlegg 3. Krav ved bruk og behandling av tilsynsrapport</h2><article class="defaultP">Dette vedlegget gjelder som forskrift jf. innledende tekst i forskrift av 12. juni 2003 nr. 742 om luftdyktighetsbevis (BSL B 1-5).</article> <article class="defaultP" margin-top="true"><i> 1. Generelt</i></article><article class="legalP" id="kapittel-3-ledd-1">Tilsynsrapport utstedes av Luftfartstilsynet i forbindelse med utstedelse eller fornyelse av luftdyktighetsbevis og ved annet tilsyn med flymateriell.</article> <article class="defaultP" margin-top="true"><i> 2. Behandling</i></article><article class="numberedLegalP" data-numerator="1" id="kapittel-3-nummer-1">(1) Mangler som oppdages ved besiktelse, gransking og prøveflyging føres i tilsynsrapporten.</article><article class="numberedLegalP" data-numerator="2" id="kapittel-3-nummer-2">(2) Dersom vedlikeholdsinstansen har angitt mangler og disse ikke er utbedret, føres dette i tilsynsrapporten med referanse til vedlikeholdsinstansens dokument og dato på dette.</article><article class="numberedLegalP" data-numerator="3" id="kapittel-3-nummer-3">(3) Mangler som oppdages og er luftdyktighetskrav, føres i tilsynsrapporten med angivelse av at manglene må utbedres før flyging.</article><article class="numberedLegalP" data-numerator="4" id="kapittel-3-nummer-4">(4) Mangler som ikke er luftdyktighetskrav skal overføres til reisedagbokens «Gjenstående anmerkninger», eller tilsvarende. Eier eller bruker er ansvarlig for at manglene blir utbedret av godkjent vedlikeholdsinstans innen de frister vedlikeholdsinstansen har fastsatt.</article> <article class="defaultP" margin-top="true"><i>3. Oppfølging</i></article><article class="numberedLegalP" data-numerator="1" id="kapittel-3-nummer-5">(1) Det skal fremgå av tilsynsrapportens kopi hvilken vedlikeholdsinstans som har utbedret eventuelle mangler.</article><article class="numberedLegalP" data-numerator="2" id="kapittel-3-nummer-6">(2) Eier eller bruker er ansvarlig for at:<ul class="defaultList"><li data-li-identifier="a)" data-name="a)"><article class="listArticle" id="kapittel-3-nummer-6-punkt-1"><article class="legalP" id="kapittel-3-nummer-6-punkt-1-ledd-1">de anførte mangler som må utbedres før flymateriellet kan erklæres luftdyktig, blir utbedret av godkjent vedlikeholdsinstans før flyging, og behørig dokumentert.</article></article></li><li data-li-identifier="b)" data-name="b)"><article class="listArticle" id="kapittel-3-nummer-6-punkt-2"><article class="legalP" id="kapittel-3-nummer-6-punkt-2-ledd-1">mangler som ikke er luftdyktighetskrav og som vedlikeholdsinstansen vurderer kan gjenstå, blir overført av vedlikeholdsinstansen til reisedagbokens «Gjenstående anmerkninger» eller tilsvarende med angivelse av tidsfrist for utførelse.</article></article></li><li data-li-identifier="c)" data-name="c)"><article class="listArticle" id="kapittel-3-nummer-6-punkt-3"><article class="legalP" id="kapittel-3-nummer-6-punkt-3-ledd-1">utkvittert kopi av tilsynsrapporten blir sendt Luftfartstilsynet innen den fristen som er angitt i tilsynsrapporten.</article></article></li></ul></article><article class="numberedLegalP" data-numerator="3" id="kapittel-3-nummer-7">(3) Luftfartøyet er ikke luftdyktig dersom manglene ikke er utbedret innen tidsfristen.</article></section></main></body></html>