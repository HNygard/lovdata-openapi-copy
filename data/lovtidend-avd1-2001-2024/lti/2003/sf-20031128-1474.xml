<!DOCTYPE html><html lang="no"><head><title>Forskrift om organisert forskerutdanning for graden philosophiae doctor (ph.d.) ved Norges musikkhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-28-1474</dd><dt class="dokid">DokumentID</dt><dd class="dokid">LTI/forskrift/2003-11-28-1474</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 17 s 2717</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-08-30-998</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§46</li><li>forskrift/2002-10-11-1124/§9</li></ul></dd><dt class="dateOfPublication">Kunngjort</dt><dd class="dateOfPublication">2003-12-16</dd><dt class="journalNumber">Journalnummer</dt><dd class="journalNumber">2003-1286</dd><dt class="titleShort">Korttittel</dt><dd class="titleShort">Forskrift om graden ph.d. ved Musikkhøgskolen</dd><dt class="title">Tittel</dt><dd class="title">Forskrift om organisert forskerutdanning for graden philosophiae doctor (ph.d.) ved Norges musikkhøgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Norges musikkhøgskole 28. november 2003 med hjemmel i lov av 12. mai 1995 nr. 22 om universiteter og høgskoler § 46 og forskrift av 11. oktober 2002 nr. 1124 om grader og yrkesutdanninger, beskyttet tittel og normert studietid ved universiteter og høgskoler § 9.</dd><dt class="refid">RefID</dt><dd class="refid">forskrift/2003-11-28-1474</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om organisert forskerutdanning for graden philosophiae doctor (ph.d.) ved Norges musikkhøgskole.<ul class="tocSubUl"><li>§ 1. Virkeområde</li><li>§ 2. Målsetting for doktorgradsprogrammet</li><li>§ 3. Ansvar for doktorgradsutdanningen</li><li>§ 4. Doktorgradsutdanningens innhold</li><li>§ 5. Opptak</li><li>§ 6. Avtale</li><li>§ 7. Doktorgradsprogrammet</li><li>§ 8. Tilknytning til forskermiljø</li><li>§ 9. Doktorgradsarbeidet</li><li>§ 10. Veiledning</li><li>§ 11. Kvalitetssikring og rapportering</li><li>§ 12. Terminering av avtale</li><li>§ 13. Bedømmelse</li><li>§ 14. Innlevering</li><li>§ 15. Oppnevning av bedømmelseskomité</li><li>§ 16. Komiteens arbeid</li><li>§ 17. Komiteens innstilling og behandling av innstillingen</li><li>§ 18. Prøveforelesning</li><li>§ 19. Disputas</li><li>§ 20. Kreering og diplom/vitnemål</li><li>§ 21. Klage</li><li>§ 22. Utfyllende bestemmelser</li><li>§ 23. Ikrafttredelse og opphevelse av tidligere forskrift</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-28-1474" id="dokument"><h1>Forskrift om organisert forskerutdanning for graden philosophiae doctor (ph.d.) ved Norges musikkhøgskole.</h1><article class="legalArticle" data-lovdata-URL="LTI/forskrift/2003-11-28-1474/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder for organisert forskerutdanning for graden philosophiae doctor (ph.d.) ved Norges musikkhøgskole i de tre fagområdene historiske og samtidsrettede oppføringspraktiske problemstillinger, musikkpedagogikk og musikkterapi.</article></article><article class="legalArticle" data-lovdata-URL="LTI/forskrift/2003-11-28-1474/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsetting for doktorgradsprogrammet</span></h2><article class="legalP" id="paragraf-2-ledd-1">Doktorgradsprogrammet skal kvalifisere for forskningsvirksomhet på et høyt faglig nivå og for annet arbeid i samfunnet hvor det stilles store krav til vitenskapelig innsikt.</article></article><article class="legalArticle" data-lovdata-URL="LTI/forskrift/2003-11-28-1474/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for doktorgradsutdanningen</span></h2><article class="legalP" id="paragraf-3-ledd-1">Styret har det overordnede ansvar for doktorgradsutdanningen og gir selv regler for organiseringen.</article></article><article class="legalArticle" data-lovdata-URL="LTI/forskrift/2003-11-28-1474/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Doktorgradsutdanningens innhold</span></h2><article class="legalP" id="paragraf-4-ledd-1">Doktorgradsutdanningen er i hovedsak aktivt forskningsarbeid under veiledning.</article><article class="legalP" id="paragraf-4-ledd-2">Doktorgradsutdanningen omfatter:<ul class="defaultList"><li data-li-identifier="-" data-name="-"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">Gjennomføring av et selvstendig forskningsarbeid i aktivt samarbeid med veiledere og andre forskere</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">En godkjent opplæringsdel</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">Deltakelse i aktive forskermiljøer, nasjonalt og internasjonalt</article></article></li><li data-li-identifier="-" data-name="-"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">Faglig formidling som er nært relatert til det pågående doktorgradsarbeid.</article></article></li></ul></article></article><article class="legalArticle" data-lovdata-URL="LTI/forskrift/2003-11-28-1474/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opptak</span></h2> <article class="defaultP" margin-top="true"><i>Opptakskrav</i></article><article class="legalP" id="paragraf-5-ledd-1">For å bli tatt opp til doktorgradsprogrammet i historiske og samtidsrettede oppføringspraktiske problemstillinger, musikkpedagogikk og musikkterapi, må søkeren normalt ha eksamen av høyere grad (mastergrad, hovedfag, diplomeksamen e.l.) innen det fagområdet man søker opptak til.</article><article class="legalP" id="paragraf-5-ledd-2">Annen utdanning eller kompetanse på tilsvarende nivå kan etter individuell vurdering godkjennes av doktorgradsutvalget som grunnlag for opptak.</article><article class="legalP" id="paragraf-5-ledd-3">Doktorgradsutvalget kan stille krav om at søkere gjennomgår særskilte kurs og/eller består særskilt prøve før opptak.</article> <article class="defaultP" margin-top="true"><i>Søknaden</i></article><article class="legalP" id="paragraf-5-ledd-4">Søknad om opptak skal inneholde:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-4-punkt-1"><article class="legalP" id="paragraf-5-ledd-4-punkt-1-ledd-1">Beskrivelse av forskningsoppgaven</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-2"><article class="legalP" id="paragraf-5-ledd-4-punkt-2-ledd-1">Fremdriftsplan for gjennomføring av utdanningen</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-3"><article class="legalP" id="paragraf-5-ledd-4-punkt-3-ledd-1">Finansieringsplan</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-4"><article class="legalP" id="paragraf-5-ledd-4-punkt-4-ledd-1">Redegjørelse for nødvendig infrastruktur</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-5"><article class="legalP" id="paragraf-5-ledd-4-punkt-5-ledd-1">Redegjørelse for veiledningsbehov og forslag til veiledere</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-6"><article class="legalP" id="paragraf-5-ledd-4-punkt-6-ledd-1">Eventuelle planer for opphold ved andre, herunder utenlandske forskningsinstitusjoner eller virksomheter</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-7"><article class="legalP" id="paragraf-5-ledd-4-punkt-7-ledd-1">Plan for faglig formidling</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-8"><article class="legalP" id="paragraf-5-ledd-4-punkt-8-ledd-1">Dokumentasjon av den utdanning som skal ligge til grunn for opptaket</article></article></li><li data-li-identifier="-" data-name="-"><article class="listArticle" id="paragraf-5-ledd-4-punkt-9"><article class="legalP" id="paragraf-5-ledd-4-punkt-9-ledd-1">Opplysninger om eventuelle immaterialrettslige restriksjoner for å beskytte andres rettigheter.</article></article></li></ul></article><article class="legalP" id="paragraf-5-ledd-5">Musikkhøgskolen utarbeider søknadsskjema.</article><article class="legalP" id="paragraf-5-ledd-6">Beskrivelsen av forskningsoppgaven skal gjøre rede for tema, problemstillinger og valg av metode. Beskrivelsen bør angi framdriftsplan for de ulike deler av forskningsarbeidet.</article><article class="legalP" id="paragraf-5-ledd-7">Dersom søkeren planlegger å bruke et annet språk i avhandlingen enn det som er godkjent i henhold til forskriftens § 9, sjette ledd, skal søknad om godkjenning av dette leveres sammen med planen for studiet.</article> <article class="defaultP" margin-top="true"><i>Avgjørelse om opptak</i></article><article class="legalP" id="paragraf-5-ledd-8">Avgjørelsen om opptak baseres på en samlet vurdering av søknaden. Høgskolen kan fastsette kriterier for rangering mellom kvalifiserte søkere når antallet søkere overstiger opptakskapasiteten.</article><article class="legalP" id="paragraf-5-ledd-9">Opptaket kan skje med forbehold om finansiering, opptakskapasitet, utarbeidelse av individuell opplæringsplan, tilleggsutdanning og immaterialrettslige avtaler.</article><article class="legalP" id="paragraf-5-ledd-10">I opptaksvedtaket skal veileder oppnevnes, ansvaret for løsningen av andre behov som er skissert i søknaden plasseres og avtaleperioden fastlegges med startdato og varighet. Eventuell forlengelse av avtaleperioden må relateres til rettighet som arbeidstaker eller avklares spesielt.</article><article class="legalP" id="paragraf-5-ledd-11">Opptak kan nektes dersom:<ul class="defaultList"><li data-li-identifier="-" data-name="-"><article class="listArticle" id="paragraf-5-ledd-11-punkt-1"><article class="legalP" id="paragraf-5-ledd-11-punkt-1-ledd-1">opphavsrettslige avtaler er til hinder for publisering og åpen disputas</article></article></li><li data-li-identifier="-" data-name="-"><article class="listArticle" id="paragraf-5-ledd-11-punkt-2"><article class="legalP" id="paragraf-5-ledd-11-punkt-2-ledd-1">de immaterialrettslige avtaler som er inngått er så urimelige at institusjonen ikke bør medvirke i prosjektet.</article></article></li></ul></article> <article class="defaultP" margin-top="true"><i>Prosedyre for opptak</i></article><article class="legalP" id="paragraf-5-ledd-12">Doktorgradsutvalget er opptakskomité for opptak til doktorgradsprogrammet. Doktorgradsutvalget nedsetter en sakkyndig komité til å gi faglig innstilling om den enkelte søknad. Komiteen skal ha minst ett eksternt medlem.</article><article class="legalP" id="paragraf-5-ledd-13">Komiteen skal vurdere søknaden og konkludere med enten<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-13-punkt-1"><article class="legalP" id="paragraf-5-ledd-13-punkt-1-ledd-1">Søknaden er klart støtteverdig og blir anbefalt uten vesentlige endringer i prosjektet, eller</article></article></li><li data-li-identifier="b)" data-name="b)"><article class="listArticle" id="paragraf-5-ledd-13-punkt-2"><article class="legalP" id="paragraf-5-ledd-13-punkt-2-ledd-1">Søknaden er støtteverdig, men trenger vesentlig bearbeiding før den kan vurderes på nytt, eller</article></article></li><li data-li-identifier="c)" data-name="c)"><article class="listArticle" id="paragraf-5-ledd-13-punkt-3"><article class="legalP" id="paragraf-5-ledd-13-punkt-3-ledd-1">Søknaden er ikke støtteverdig.</article></article></li></ul></article><article class="legalP" id="paragraf-5-ledd-14">Doktorgradsutvalget gjør opptak til doktorgradsprogrammet på grunnlag av de faglige innstillingene og innenfor rammer fastsatt av styret. Ved opptak til doktorgradsprogrammet for tilsetting i stipendiatstilling ved Norges musikkhøgskole gjøres opptaket av styret i forbindelse med tilsetting, etter innstilling fra doktorgradsutvalget.</article><article class="legalP" id="paragraf-5-ledd-15">Opptak skjer normalt en gang i året.</article><article class="legalP" id="paragraf-5-ledd-16">Dersom søkers prosjekt tilsier at det kan være aktuelt med tilknytning til flere fagmiljøer, bør det også innhentes uttalelse fra relevant(e) fagmiljø(er) før opptak.</article><article class="legalP" id="paragraf-5-ledd-17">I tilfeller der prosjektet allerede er funnet støtteverdig av Norges forskningsråd, er høgskolen ikke forpliktet til å foreta ny sakkyndig vurdering av dette.</article></article><article class="legalArticle" data-lovdata-URL="LTI/forskrift/2003-11-28-1474/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale</span></h2><article class="legalP" id="paragraf-6-ledd-1">Opptak til doktorgradsprogrammet formaliseres i form av skriftlig avtale. Avtalen inngås mellom doktorgradskandidat, veileder(e) og høgskolen, og angir partenes gjensidige rettigheter og plikter. Avtalen skal angi tema for doktorgradsarbeidet, avtaleperiode, finansieringsplan, veiledningsforhold, arbeidssted og opplæringsdel. Dersom doktorgradsstudenten er tilknyttet annen arbeidsplass skal det inngås avtale som regulerer arbeidsvilkårene, herunder tid til doktorgradsarbeidet, driftsmidler og behov for vitenskapelig utstyr. Avtalen skal sikre at doktorgradsstudentene deltar regelmessig i et aktivt forskermiljø og legge til rette for at forskerutdanningen skal kunne gjennomføres til avtalt tid.</article><article class="legalP" id="paragraf-6-ledd-2">Vesentlige endringer i de forhold som omtales i avtalen, skal forelegges doktorgradsutvalget til godkjenning.</article></article><article class="legalArticle" data-lovdata-URL="LTI/forskrift/2003-11-28-1474/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Doktorgradsprogrammet</span></h2> <article class="defaultP" margin-top="true"><i>Normert tid</i></article><article class="legalP" id="paragraf-7-ledd-1">Doktorgradsprogrammet skal være lagt opp slik at det normalt skal kunne fullføres innenfor en tre års effektiv forskerutdanningsperiode. Av denne perioden skal minst ett semester være avsatt til organisert opplæring. Avtaleperioden kan forlenges grunnet permisjoner som følger av kandidatens rettighet som arbeidstaker.</article><article class="legalP" id="paragraf-7-ledd-2">For de som er i stipendiatstilling er doktorgradsprogrammet fire år, med ett år avsatt til institusjonsrelevant arbeid. Vanligvis skal utdanningen ikke strekke seg over mer enn fem år.</article><article class="legalP" id="paragraf-7-ledd-3">Når særlige faglige hensyn taler for det, kan doktorgradsutvalget godkjenne en annen tidsnormering. I alle tilfeller skal studiet føre frem til samme faglige nivå.</article> <article class="defaultP" margin-top="true"><i>Opplæringsdelen</i></article><article class="legalP" id="paragraf-7-ledd-4">Høgskolen skal gi alle doktorgradskandidater tilbud om opplæring på høyt vitenskapelig nivå. Dersom høyskolen ikke selv arrangerer hele opplæringsdelen, skal den legge forholdene til rette for kandidatens deltagelse i tilsvarende opplæring ved en annen institusjon som gir godkjent doktorgradsopplæring. I emner der det ikke foreligger egnet kurstilbud, kan individuelt lesepensum med skriftlig dokumentasjon godkjennes som del av opplæringsdelen.</article><article class="legalP" id="paragraf-7-ledd-5">Opplæringsdelen skal blant annet omfatte opplæring i vitenskapsteori og etikk. Opplæringsdelen skal være gjennomført og godkjent før avhandlingen innleveres. Doktorgradsutvalget foretar den endelige godkjenningen av opplæringsdelen.</article><article class="legalP" id="paragraf-7-ledd-6">Musikkhøgskolen fastsetter en egen studieplan for opplæringsdelen. Studieplanen gir nærmere beskrivelse av faglig innhold, vekting og omfang. Opplæringen gis vanligvis i egne intensive kurs, knyttet til et pensum og med skriftlig dokumentasjon.</article><article class="legalP" id="paragraf-7-ledd-7">Alle som er tatt opp til doktorgradsprogrammet, skal gjennomføre opplæringsdelen. Det kreves dokumentasjon for at kandidaten har tilegnet seg de nødvendige faglige kunnskaper. Slik dokumentasjon kan gis gjennom obligatoriske praktiske øvelser, skriftlige eller muntlige prøver, forelesning, seminarpresentasjon, skriftlig arbeid eller i annen form godkjent av doktorgradsutvalget.</article><article class="legalP" id="paragraf-7-ledd-8">Som et ledd i opplæringsdelen kan doktorgradskandidaten holde seminar eller forelesninger og på denne måten få øvelse i og hjelp til faglig formidling. Et populærvitenskapelig arbeid som krever tilnærmet samme arbeidsinnsats, kan godkjennes som tilsvarende skolering i faglig formidling.</article><article class="legalP" id="paragraf-7-ledd-9">Kurs på høyere grads nivå kan godkjennes som en mindre andel av kandidatens opplæringsdel. Det forutsettes at kandidaten ikke tidligere har hatt tilsvarende kurs på høyere grads nivå, og at kursvalget kan begrunnes i kandidatenes prosjektopplegg. Doktorgradsutvalget kan bestemme at slike kurs kan gi en mindre uttelling (lavere vekting) på doktorgradsnivå.</article><article class="legalP" id="paragraf-7-ledd-10">Doktorgradsutvalget kan gi fritak for deltagelse i deler av opplæringsdelen dersom tilsvarende krav er oppfylt ved en annen institusjon som gir godkjent opplæring.</article></article><article class="legalArticle" data-lovdata-URL="LTI/forskrift/2003-11-28-1474/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilknytning til forskermiljø</span></h2><article class="legalP" id="paragraf-8-ledd-1">Hovedveileder har i samråd med høgskolen hovedansvar for å legge til rette for at doktorgradsstudenten deltar regelmessig i et aktivt forskermiljø med seniorforskere og andre doktorgradsstudenter. For doktorgradsstudenter som har hovedtilknytning ved annen institusjon skal det inngås avtale mellom høgskolen og samarbeidende institusjon som regulerer arbeidsvilkårene og herunder sikrer doktorgradsstudentens deltakelse i aktivt forskermiljø.</article></article><article class="legalArticle" data-lovdata-URL="LTI/forskrift/2003-11-28-1474/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Doktorgradsarbeidet</span></h2><article class="legalP" id="paragraf-9-ledd-1">Alle prosjekter krever dokumentasjon i form av en avhandling. I fagområdet historiske og samtidsrettede oppføringspraktiske problemstillinger kan det være aktuelt å supplere avhandlingen med annen dokumentasjon, særlig av utøvende art (i form av CD-innspillinger eller annen varig dokumentasjon). Det er en forutsetning at slik bruk av kunstnerisk utøving i seg selv utgjør en kunstnerisk helhet, at den inngår i den faglige drøftingen i form av illustrasjon, belegg eller lignende, og at den blir vurdert som dette i en vitenskapelig sammenheng. Vektleggingen av skriftlig og utøvende dokumentasjon avgjøres i det enkelte tilfelle i samråd med veileder og doktorgradsutvalget.</article><article class="legalP" id="paragraf-9-ledd-2">Avhandlingen skal være et selvstendig, vitenskapelig arbeid som oppfyller internasjonale standarder innen fagområdet når det gjelder problemformuleringer, begrepsmessig presisering, metodisk, teoretisk og empirisk grunnlag, dokumentasjon og fremstillingsform. Arbeidet skal bidra til å utvikle ny faglig kunnskap og ligge på et faglig nivå som tilsier at den vil kunne publiseres som en del av fagets vitenskapelige litteratur.</article><article class="legalP" id="paragraf-9-ledd-3">Del av fellesarbeid godtas som avhandling i den grad doktorandens selvstendige innsats kan identifiseres og dokumenteres.</article><article class="legalP" id="paragraf-9-ledd-4">Til bedømmelse som enkeltarbeid kan ikke antas arbeid som har vært godtatt som grunnlag for tidligere eksamener med mindre arbeidet inngår som en mindre del av en avhandling som består av flere sammenhengende arbeid.</article><article class="legalP" id="paragraf-9-ledd-5">Flere mindre arbeid kan godkjennes som deler av en doktorgradsavhandling når de etter sitt innhold utgjør et hele. I tillegg til de enkelte delene skal det da utarbeides et sammendrag som gjør nærmere rede for helheten i arbeidet.</article><article class="legalP" id="paragraf-9-ledd-6">Avhandlingen skal være skrevet på norsk, svensk, dansk eller engelsk, med mindre det er gitt særskilt tillatelse til å benytte et annet språk.</article><article class="legalP" id="paragraf-9-ledd-7">Doktorgradsarbeidet skal være offentlig tilgjengelig senest to uker før disputasen holdes.</article><article class="legalP" id="paragraf-9-ledd-8">Et doktorgradsarbeid som tidligere er blitt underkjent ved høgskolen, kan bedømmes i omarbeidet form først seks måneder etter at høgskolen har fattet beslutning om å forkaste arbeidet. Bedømmelse på nytt kan bare finne sted en gang.</article></article><article class="legalArticle" data-lovdata-URL="LTI/forskrift/2003-11-28-1474/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Veiledning</span></h2><article class="legalP" id="paragraf-10-ledd-1">Doktorgradsarbeidet skal foregå under individuell veiledning. Doktorgradsstudenten skal ha jevnlig kontakt med sin(e) veileder(e) og skal inngå i et aktivt forskningsmiljø.</article><article class="legalP" id="paragraf-10-ledd-2">Normalt skal minst en av veilederne være ansatt ved høgskolen. Veileder skal ha doktorgrad eller tilsvarende kompetanse. Dersom det blir oppnevnt ekstern veileder, skal det også oppnevnes en intern.</article><article class="legalP" id="paragraf-10-ledd-3">Hvis doktorgradsstudenten har flere veiledere, skal det oppnevnes en hovedveileder med primært ansvar for den faglige oppfølging av doktorgradsstudenten. Hovedveileder skal som hovedregel være ansatt ved høgskolen.</article><article class="legalP" id="paragraf-10-ledd-4">Både veileder og doktorgradsstudent plikter å rapportere i samsvar med de regler høgskolen har fastsatt, jf. § 11.</article></article><article class="legalArticle" data-lovdata-URL="LTI/forskrift/2003-11-28-1474/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kvalitetssikring og rapportering</span></h2><article class="legalP" id="paragraf-11-ledd-1">Institusjonen skal ha et system for kvalitetssikring av doktorgradsopplæringen. Systemet skal omfatte tiltak for å avdekke manglende progresjon i avhandlingsarbeidet og mangler ved veiledningen samt rutiner for å følge opp avdekkede mangler. Systemet skal omfatte årlig og separat rapportering fra doktorgradsstudent og veileder, og utformes slik at dobbeltrapportering unngås.</article></article><article class="legalArticle" data-lovdata-URL="LTI/forskrift/2003-11-28-1474/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Terminering av avtale</span></h2><article class="legalP" id="paragraf-12-ledd-1">Ved vesentlig mislighold så som manglende progresjon over tid, brudd på etiske regler og alvorlige endringer i forskningsprosjektet, kan høgskolen beslutte at en doktorgradskandidat skal avslutte doktorgradsopplæringen før den er fullført.</article></article><article class="legalArticle" data-lovdata-URL="LTI/forskrift/2003-11-28-1474/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bedømmelse</span></h2><article class="legalP" id="paragraf-13-ledd-1">Doktorgraden tildeles på grunnlag av:<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">Godkjent gjennomføring av opplæringsdelen</article></article></li><li data-li-identifier="b)" data-name="b)"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">Godkjent vitenskapelig avhandling og ev. annen dokumentasjon</article></article></li><li data-li-identifier="c)" data-name="c)"><article class="listArticle" id="paragraf-13-ledd-1-punkt-3"><article class="legalP" id="paragraf-13-ledd-1-punkt-3-ledd-1">Godkjent prøveforelesning over oppgitt emne</article></article></li><li data-li-identifier="d)" data-name="d)"><article class="listArticle" id="paragraf-13-ledd-1-punkt-4"><article class="legalP" id="paragraf-13-ledd-1-punkt-4-ledd-1">Et tilfredsstillende forsvar av avhandlingen i en offentlig disputas.</article></article></li></ul></article></article><article class="legalArticle" data-lovdata-URL="LTI/forskrift/2003-11-28-1474/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innlevering</span></h2><article class="legalP" id="paragraf-14-ledd-1">Søknad om å få doktorgradsarbeidet bedømt stiles til Norges musikkhøgskole ved doktorgradsutvalget. Fem eksemplarer av avhandlingen og ev. annen dokumentasjon skal følge med søknaden. Sammen med søknaden skal det foreligge dokumentasjon for at opplæringsdelen er fullført og godkjent. Dersom doktorgradsarbeidet godkjennes til disputas, leveres ytterligere 50 eksemplarer av avhandlingen senest to uker før disputasen holdes. Kandidaten leverer et kortfattet sammendrag som kan tjene som pressemelding.</article><article class="legalP" id="paragraf-14-ledd-2">Avhandlingen leveres normalt i det standardiserte formatet og i den form (papirbasert eller elektronisk) som høgskolen har bestemt.</article><article class="legalP" id="paragraf-14-ledd-3">Et arbeid eller deler av et arbeid som tidligere er godkjent for doktorgraden ved norsk eller utenlandsk universitet eller høgskole, kan ikke antas til bedømmelse, selv om arbeidet innleveres i omarbeidet skikkelse.</article></article><article class="legalArticle" data-lovdata-URL="LTI/forskrift/2003-11-28-1474/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Oppnevning av bedømmelseskomité</span></h2><article class="legalP" id="paragraf-15-ledd-1">Til å bedømme doktorgradsarbeidet oppnevner høgskolens styre en sakkyndig bedømmelseskomité på minst tre medlemmer. Komiteen skal settes sammen slik at:<ul class="defaultList"><li data-li-identifier="-" data-name="-"><article class="listArticle" id="paragraf-15-ledd-1-punkt-1"><article class="legalP" id="paragraf-15-ledd-1-punkt-1-ledd-1">begge kjønn, såfremt mulig, er representert</article></article></li><li data-li-identifier="-" data-name="-"><article class="listArticle" id="paragraf-15-ledd-1-punkt-2"><article class="legalP" id="paragraf-15-ledd-1-punkt-2-ledd-1">minst ett av medlemmene er uten tilknytning til høgskolen</article></article></li><li data-li-identifier="-" data-name="-"><article class="listArticle" id="paragraf-15-ledd-1-punkt-3"><article class="legalP" id="paragraf-15-ledd-1-punkt-3-ledd-1">minst ett av medlemmene, såfremt mulig, er utenlandsk</article></article></li><li data-li-identifier="-" data-name="-"><article class="listArticle" id="paragraf-15-ledd-1-punkt-4"><article class="legalP" id="paragraf-15-ledd-1-punkt-4-ledd-1">alle medlemmene har doktorgrad eller tilsvarende kompetanse.</article></article></li></ul></article><article class="legalP" id="paragraf-15-ledd-2">Doktorgradsutvalget foreslår bedømmelseskomité. Forslaget skal begrunnes og bør vise til hvordan komiteen samlet sett dekker doktorgradsarbeidets fagfelt.</article><article class="legalP" id="paragraf-15-ledd-3">Styret utpeker en leder blant komiteens medlemmer. I tillegg til komiteens medlemmer kan det oppnevnes en koordinator.</article><article class="legalP" id="paragraf-15-ledd-4">Oppnevnt veileder kan ikke være medlem av bedømmelseskomiteen.</article></article><article class="legalArticle" data-lovdata-URL="LTI/forskrift/2003-11-28-1474/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Komiteens arbeid</span></h2> <article class="defaultP" margin-top="true"><i>Tilbaketrekning og bearbeiding</i></article><article class="legalP" id="paragraf-16-ledd-1">Et innlevert arbeid kan ikke trekkes tilbake før det er endelig avgjort om det er verdig til å forsvares for doktorgraden. Doktorgradskandidaten kan likevel rette formelle feil i avhandlingen ved innlevering. Det må i tilfelle innleveres en oversikt over rettingene senest en måned før disputasen.</article><article class="legalP" id="paragraf-16-ledd-2">Uten hensyn til det foregående kan høgskolen tillate omarbeiding av avhandlingen på grunnlag av bedømmelseskomiteens foreløpige kommentarer. Det skal gis en frist for slik omarbeiding, normalt ikke lengre enn 6 måneder.</article><article class="legalP" id="paragraf-16-ledd-3">Hvis doktorgradsarbeidet ikke godkjennes, kan ny innlevering først finne sted etter seks måneder.</article> <article class="defaultP" margin-top="true"><i>Opplysningsplikt</i></article><article class="legalP" id="paragraf-16-ledd-4">Veileder kan innkalles til møter i bedømmelseskomiteen for å gjøre rede for veiledningen og doktorgradsarbeidet.</article><article class="legalP" id="paragraf-16-ledd-5">Komiteen kan kreve doktorgradskandidatens grunnlagsmateriale og utfyllende eller oppklarende tilleggsinformasjon fremlagt.</article> <article class="defaultP" margin-top="true"><i>Innstilling</i></article><article class="legalP" id="paragraf-16-ledd-6">Komiteen avgir innen en frist fastsatt av høgskolen begrunnet innstilling, eventuelt vedlagt individuelle uttalelser, om hvorvidt arbeidet er verdig til å forsvares for doktorgraden. Dissenser skal begrunnes.</article><article class="legalP" id="paragraf-16-ledd-7">Bedømmelseskomiteens innstilling med eventuelle dissenser og individuelle uttalelser forelegges doktoranden, som gis en frist på minimum én uke til å fremme skriftlige merknader til innstillingen. Hvis doktorgradskandidaten ikke ønsker å fremme skriftlige merknader, underrettes komiteen snarest om dette.</article> <article class="defaultP" margin-top="true"><i>Frister</i></article><article class="legalP" id="paragraf-16-ledd-8">Komiteens innstilling skal foreligge innen tre måneder etter at komiteen har mottatt doktorgradsarbeidet, med mindre høgskolen har bestemt noe annet. Tillater komiteen omarbeiding av arbeidet, løper ny frist fra den datoen arbeidet leveres på nytt.</article></article><article class="legalArticle" data-lovdata-URL="LTI/forskrift/2003-11-28-1474/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Komiteens innstilling og behandling av innstillingen</span></h2> <article class="defaultP" margin-top="true"><i>Behandling av enstemmig innstilling</i></article><article class="legalP" id="paragraf-17-ledd-1">En enstemmig komitéinnstilling skal tas til følge, såfremt et flertall av styret stemmer for dette. Dersom et flertall av styret finner at det – til tross for en enstemmig komitéinnstilling – foreligger begrunnet tvil om et doktorgradsarbeid bør godkjennes, skal høgskolen søke nærmere avklaring fra bedømmelseskomiteen eller oppnevne to nye sakkyndige, som avgir individuelle uttalelser om arbeidet. Doktorgradskandidatens merknader vedlegges. Etter dette fatter styret selv vedtak i saken på grunnlag av innstillingen og de innhentede uttalelsene.</article> <article class="defaultP" margin-top="true"><i>Behandling av delt innstilling</i></article><article class="legalP" id="paragraf-17-ledd-2">Dersom det foreligger dissens i komiteen, kan høgskolen uten ytterligere bedømmelse fatte vedtak i saken, eller søke nærmere avklaring fra bedømmelseskomiteen, eller oppnevne to nye sakkyndige, som avgir individuelle uttalelser om doktorgradsarbeidet. Doktorkandidatens merknader vedlegges. Etter dette fatter høgskolen selv vedtak i saken på grunnlag av innstillingen og de innhentede uttalelser.</article></article><article class="legalArticle" data-lovdata-URL="LTI/forskrift/2003-11-28-1474/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Prøveforelesning</span></h2><article class="legalP" id="paragraf-18-ledd-1">Prøveforelesning skal være over oppgitt emne.</article><article class="legalP" id="paragraf-18-ledd-2">Innen fagområdene musikkpedagogikk og musikkterapi bestemmes emnet for prøveforelesningen av bedømmelseskomiteen og kunngjøres for doktorgradskandidaten 10 virkedager før forelesningen.</article><article class="legalP" id="paragraf-18-ledd-3">I fagområdet for historiske og samtidsrettede oppføringspraktiske problemstillinger bestemmes emnet av bedømmelseskomiteen og kunngjøres for doktorgradskandidaten 10 virkedager før forelesningen. Dersom prøveforelesningen skal inneholde vesentlige innslag av utøvende art, der utøvingen inngår i en faglig drøfting, skal emnet kunngjøres for doktorgradskandidaten to måneder før prøveforelesningen.</article><article class="legalP" id="paragraf-18-ledd-4">Prøveforelesningen skal holdes etter at avhandlingen er innlevert, men før disputasen, og skal godkjennes av bedømmelseskomiteen.</article><article class="legalP" id="paragraf-18-ledd-5">Forelesningen skal skje på det språket som avhandlingen er skrevet på, eller et annet språk som er tillatt i henhold til reglementet.</article></article><article class="legalArticle" data-lovdata-URL="LTI/forskrift/2003-11-28-1474/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Disputas</span></h2><article class="legalP" id="paragraf-19-ledd-1">Når prøveforelesningen er avholdt og godkjent skal doktorgradskandidaten forsvare avhandlingen i offentlig disputas. Tid og sted for disputasen skal offentliggjøres i god tid sammen med opplysninger om hvordan avhandlingen er offentliggjort.</article><article class="legalP" id="paragraf-19-ledd-2">Disputasen skjer på avhandlingsspråket eller på norsk med mindre høgskolen godkjenner noe annet.</article><article class="legalP" id="paragraf-19-ledd-3">Det skal normalt være to opponenter. De to opponentene skal være medlemmer av bedømmelseskomiteen og utpekes av doktorgradsutvalget eller komiteen selv. I særlige tilfeller kan det oppnevnes opponenter som ikke har vært medlemmer av komiteen.</article><article class="legalP" id="paragraf-19-ledd-4">Disputasen ledes av rektor eller den rektor bemyndiger. Den som leder disputasen, gjør kort rede for innleveringen og bedømmelsen av doktorgradsarbeidet og for prøveforlesningen og bedømmelsen av denne. Deretter gjør doktoranden rede for hensikten med og resultatene av det vitenskapelige arbeidet. Førsteopponent innleder diskusjonen og annen opponent avslutter disputasen. Høgskolen kan likevel fastsette en annen rekkefølge og oppgavefordeling mellom doktoranden og førsteopponenten. Øvrige tilstedeværende som ønsker å delta i drøftingen ex auditorio, må under disputasen gi melding om dette til disputasens leder innen det tidspunkt denne fastsetter. Kunstnerisk utøving kan, på samme måte som tidligere beskrevet i § 6, brukes som illustrasjon, belegg eller lignende der det er naturlig under disputasen.</article><article class="legalP" id="paragraf-19-ledd-5">Etter disputasen sender bedømmelseskomiteen innberetning til høgskolen der den gjør rede for hvordan den har vurdert forsvaret av avhandlingen. Innberetningen skal konkludere med om disputasen er godkjent/ikke godkjent.</article><article class="legalP" id="paragraf-19-ledd-6">Hvis disputasen ikke godkjennes, kan ny disputas avlegges. Så vidt mulig skal ny disputas vurderes av den opprinnelige bedømmelseskomiteen. Disputasen skal finnes tilfredsstillende før diplom kan tildeles.</article></article><article class="legalArticle" data-lovdata-URL="LTI/forskrift/2003-11-28-1474/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Kreering og diplom/vitnemål</span></h2><article class="legalP" id="paragraf-20-ledd-1">På grunnlag av innberetning fra bedømmelseskomiteen om at disputasen er godkjent, kreerer musikkhøgskolens styre doktoranden til philosophiae doctor.</article><article class="legalP" id="paragraf-20-ledd-2">Doktorgradsdiplom og vitnemål utferdiges av høgskolen. På diplomet skal tittelen på doktorgradsarbeidet og fagområdet føres opp sammen med opplysninger om den faglige opplæringsdelen doktoranden har fullført.</article></article><article class="legalArticle" data-lovdata-URL="LTI/forskrift/2003-11-28-1474/§21" data-name="§21" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Klage</span></h2><article class="legalP" id="paragraf-21-ledd-1">Avslag på søknad om opptak etter § 3 og avslag på godkjenning av kurs eller andre deler av opplæringsdelen kan påklages. Likeledes kan avslag på søknad om bedømmelse og vedtak om ikke å godkjenne avhandling, prøveforelesning eller forsvar påklages.</article><article class="legalP" id="paragraf-21-ledd-2">Fristen for å klage er tre uker fra det tidspunkt underretning om vedtaket er mottatt. For øvrig gjelder reglene om klagebehandling i forvaltningslovens § 28 flg. Ved klage over sensur ved særskilt eksamen eller prøve gjelder likevel lov om universiteter og høgskoler § 51 og § 52.</article><article class="legalP" id="paragraf-21-ledd-3">Grunngitt klage sendes høgskolen. Det organ som har truffet det påklagede vedtaket kan oppheve eller endre vedtaket hvis det finner klagen begrunnet. Har styret truffet det påklagede vedtaket, og det ikke finner grunn til å oppheve eller endre dette, sendes klagen til departementet til avgjørelse. Klageinstansen kan prøve alle sider ved det påklagede vedtak. Dersom underinstansen eller klageinstansen finner grunn til det, kan det oppnevnes et utvalg eller enkeltpersoner til å foreta en vurdering av den foretatte bedømmelse og de kriterier denne bygger på, eller til å foreta en ny eller supplerende sakkyndig vurdering.</article></article><article class="legalArticle" data-lovdata-URL="LTI/forskrift/2003-11-28-1474/§22" data-name="§22" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Utfyllende bestemmelser</span></h2><article class="legalP" id="paragraf-22-ledd-1">Doktorgradsutvalget kan utferdige utfyllende bestemmelser til denne forskrift.</article></article><article class="legalArticle" data-lovdata-URL="LTI/forskrift/2003-11-28-1474/§23" data-name="§23" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Ikrafttredelse og opphevelse av tidligere forskrift</span></h2><article class="legalP" id="paragraf-23-ledd-1">Denne forskrift trer i kraft 1. januar 2004. Fra samme tidspunkt oppheves forskrift av 30. august 2002 nr. 998 om organisert forskerutdanning for graden philosophiae doctor (ph.d.) ved Norges musikkhøgskole.</article></article></main></body></html>