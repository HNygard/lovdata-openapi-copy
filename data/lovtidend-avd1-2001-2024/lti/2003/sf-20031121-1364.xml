<!DOCTYPE html><html lang="no"><head><title>Forskrift om endring i forskrift om Norsk Pasientskadeserstatning og Pasientskadenemnda.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-21-1364</dd><dt class="dokid">DokumentID</dt><dd class="dokid">LTI/forskrift/2003-11-21-1364</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2502</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-12-20-1625</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-53/§6</li><li>lov/2001-06-15-53/§7</li><li>lov/2001-06-15-53/§15</li><li>lov/2001-06-15-53/§16</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">2003-11-25</dd><dt class="journalNumber">Journalnummer</dt><dd class="journalNumber">2003-1149</dd><dt class="titleShort">Korttittel</dt><dd class="titleShort">Endr. i forskrift om pasientskadeserstatning</dd><dt class="title">Tittel</dt><dd class="title">Forskrift om endring i forskrift om Norsk Pasientskadeserstatning og Pasientskadenemnda.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. november 2003 med hjemmel i lov av 15. juni 2001 nr. 53 om erstatning ved pasientskader mv. (pasientskadeloven) § 6 annet ledd, § 7, § 15 fjerde ledd og § 16 tredje og fjerde ledd og lov av 10. februar 1967 om behandlingsmåten i forvaltningssaker (forvaltningsloven) § 28 siste ledd. Fremmet av Helsedepartementet.</dd><dt class="refid">RefID</dt><dd class="refid">forskrift/2003-11-21-1364</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om Norsk Pasientskadeserstatning og Pasientskadenemnda.<ul class="tocSubUl"><li>I<ul class="tocSubUl"><li>§ 1. Definisjoner</li><li>§ 2. Organenes uavhengighet</li><li>§ 3. Ansvar og oppgaver</li><li>§ 4. Informasjon og statistikk</li><li>§ 5. Oppnevning</li><li>§ 6. Fungeringsperiode og beslutningsdyktighet.</li><li>§ 7. Styrets ansvar og oppgaver</li><li>§ 8. Kompetanse</li><li>§ 9. Anmodning om å overta behandlingen av en sak</li><li>§ 10. Oppnevning av Pasientskadenemnda og godtgjørelsen til medlemmene av nemnda</li><li>§ 11. Oppnevning av varamedlemmer</li><li>§ 12. Fungeringsperiode</li><li>§ 13. Pasientskadenemndas sammensetning i den enkelte sak</li><li>§ 14. Om Pasientskadenemndas vedtak og gjennomføring av møtene</li><li>§ 15. Hvem som kan møte i Pasientskadenemnda</li><li>§ 16. Rådet</li><li>§ 17. Finansiering av offentlig ansvar</li><li>§ 18. Egenandeler</li><li>§ 19. Forsikringsselskapenes bidrag til driften av ordningen</li><li>§ 20. Forvaltning av tilskudd til dekning av ansvaret etter loven</li><li>§ 21. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-21-1364" id="dokument"><h1>Forskrift om endring i forskrift om Norsk Pasientskadeserstatning og Pasientskadenemnda.</h1><section class="section" data-name="kapI" id="kapittel-1" data-lovdata-URL="LTI/forskrift/2003-11-21-1364/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 20. desember 2002 nr. 1625 om Norsk Pasientskadeserstatning og Pasientskadenemnda er det foretatt endringer. Forskriften lyder i sin helhet etter dette:</article><span class="futuretitle" id="kapittel-1-foreslåttittel-1">Kapittel 1. Definisjoner mv.</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-1-ledd-1">Norsk Pasientskadeserstatning er et uavhengig forvaltningsorgan opprettet med hjemmel i pasientskadeloven § 7.</article><article class="legalP" id="kapittel-1-foreslåttparagraf-1-ledd-2">Pasientskadenemnda er et uavhengig forvaltningsorgan opprettet med hjemmel i pasientskadeloven § 16.</article><article class="legalP" id="kapittel-1-foreslåttparagraf-1-ledd-3">Med offentlig helsetjeneste menes i denne forskriften:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-1-ledd-3-punkt-1"><article class="legalP" id="kapittel-1-foreslåttparagraf-1-ledd-3-punkt-1-ledd-1">Statlig, fylkeskommunal eller kommunal helsetjeneste,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-1-ledd-3-punkt-2"><article class="legalP" id="kapittel-1-foreslåttparagraf-1-ledd-3-punkt-2-ledd-1">de deler av private tjenesteyteres virksomhet som er basert på driftstilskudd eller basistilskudd fra staten, regionalt helseforetak, fylkeskommune eller kommune, herunder institusjoner som mottar tilskudd etter folketrygdloven § 5-20,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-1-ledd-3-punkt-3"><article class="legalP" id="kapittel-1-foreslåttparagraf-1-ledd-3-punkt-3-ledd-1">de deler av private tjenesteyteres virksomhet som finansieres gjennom kjøpsavtaler med det offentlige,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-1-ledd-3-punkt-4"><article class="legalP" id="kapittel-1-foreslåttparagraf-1-ledd-3-punkt-4-ledd-1">helsetjenester i utlandet (herunder behandlingsreiser til utlandet) som det offentlige helt eller delvis bekoster,</article></article></li><li data-li-identifier="e)" data-name="e)"><article class="listArticle" id="kapittel-1-foreslåttparagraf-1-ledd-3-punkt-5"><article class="legalP" id="kapittel-1-foreslåttparagraf-1-ledd-3-punkt-5-ledd-1">øyeblikkelig hjelp som ytes utenfor virksomhet, dersom helsepersonellet er pliktig til å yte helsehjelpen i henhold til helsepersonelloven § 7.</article></article></li></ul></article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Organenes uavhengighet</span></span><article class="legalP" id="kapittel-1-foreslåttparagraf-2-ledd-1">Verken styret, jf. kapittel 3, eller departementet kan instruere Norsk Pasientskadeserstatning eller Pasientskadenemnda om lovtolkning, skjønnsutøvelse eller avgjørelse av enkeltsaker.</article></article><span class="futuretitle" id="kapittel-1-foreslåttittel-2">Kapittel 2. Om Norsk Pasientskadeserstatning</span><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Ansvar og oppgaver</span></span><article class="legalP" id="kapittel-1-foreslåttparagraf-3-ledd-1">Norsk Pasientskadeserstatning:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">er ansvarlig for skader voldt i den offentlige helsetjenesten og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">behandler krav om erstatning for skader voldt i den offentlige helsetjenesten etter pasientskadeloven.</article></article></li></ul></article><article class="legalP" id="kapittel-1-foreslåttparagraf-3-ledd-2">Norsk Pasientskadeserstatning kan etter avtale påta seg å behandle krav om erstatning for personskader utover første ledd. Slike avtaler må i sin helhet finansieres av oppdragsgiver og må ikke skje til fortrengsel for deres lovpålagte oppgaver. Slike avtaler skal godkjennes av Helsedepartementet.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Informasjon og statistikk</span></span><article class="legalP" id="kapittel-1-foreslåttparagraf-4-ledd-1">Norsk Pasientskadeserstatning skal:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-4-ledd-1-punkt-1"><article class="legalP" id="kapittel-1-foreslåttparagraf-4-ledd-1-punkt-1-ledd-1">sørge for at det blir utarbeidet og formidlet informasjon om erstatningsordningen og pasientskadeloven til helsepersonell og pasienter og</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-4-ledd-1-punkt-2"><article class="legalP" id="kapittel-1-foreslåttparagraf-4-ledd-1-punkt-2-ledd-1">legge til rette for at opplysninger om statistikk og oversikt over skader, skadeomfang og risiko gjøres tilgjengelig i det skadeforebyggende arbeidet.</article></article></li></ul></article></article><span class="futuretitle" id="kapittel-1-foreslåttittel-3">Kapittel 3. Om styret for Norsk Pasientskadeserstatning</span><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Oppnevning</span></span><article class="legalP" id="kapittel-1-foreslåttparagraf-5-ledd-1">Kongen oppnevner et styre for Norsk Pasientskadeserstatning. Styret skal bestå av fem medlemmer. Kongen beslutter hvilke medlemmer som skal være leder og nestleder. Det oppnevnes personlige varamedlemmer for de tre øvrige medlemmene.</article><article class="legalP" id="kapittel-1-foreslåttparagraf-5-ledd-2">Styret fastsetter sin egen forretningsorden.</article><article class="legalP" id="kapittel-1-foreslåttparagraf-5-ledd-3">Departementet fastsetter godtgjørelsen til medlemmene i styret.</article><article class="legalP" id="kapittel-1-foreslåttparagraf-5-ledd-4">Kongen kan avsette styret.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Fungeringsperiode og beslutningsdyktighet.</span></span><article class="legalP" id="kapittel-1-foreslåttparagraf-6-ledd-1">Leder og nestleder oppnevnes for to år. De tre øvrige medlemmene oppnevnes for en periode på tre år. Ved oppnevningen skal det tas hensyn til kontinuiteten i styrets sammensetning.</article><article class="legalP" id="kapittel-1-foreslåttparagraf-6-ledd-2">Et styremedlem blir stående inntil nytt styremedlem er valgt selv om tjenestetiden er utløpt.</article><article class="legalP" id="kapittel-1-foreslåttparagraf-6-ledd-3">Styret er beslutningsdyktig når leder eller nestleder og minst tre andre styremedlemmer er tilstede.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Styrets ansvar og oppgaver</span></span><article class="legalP" id="kapittel-1-foreslåttparagraf-7-ledd-1">Styret skal:<ul class="defaultList"><li data-li-identifier="a)" data-name="a)"><article class="listArticle" id="kapittel-1-foreslåttparagraf-7-ledd-1-punkt-1"><article class="legalP" id="kapittel-1-foreslåttparagraf-7-ledd-1-punkt-1-ledd-1">Føre tilsyn med at Norsk Pasientskadeserstatnings virksomhet er organisert på en måte som er i samsvar med lover, forskrifter og instrukser,</article></article></li><li data-li-identifier="b)" data-name="b)"><article class="listArticle" id="kapittel-1-foreslåttparagraf-7-ledd-1-punkt-2"><article class="legalP" id="kapittel-1-foreslåttparagraf-7-ledd-1-punkt-2-ledd-1">sørge for at forvaltningen av tilskuddene til dekning av ansvaret etter loven er i overensstemmelse med instruks etter § 20 og er gjenstand for betryggende kontroll,</article></article></li><li data-li-identifier="c)" data-name="c)"><article class="listArticle" id="kapittel-1-foreslåttparagraf-7-ledd-1-punkt-3"><article class="legalP" id="kapittel-1-foreslåttparagraf-7-ledd-1-punkt-3-ledd-1">fastsette budsjett og regnskap for Norsk Pasientskadeserstatning innenfor de økonomiske rammer som er gitt,</article></article></li><li data-li-identifier="d)" data-name="d)"><article class="listArticle" id="kapittel-1-foreslåttparagraf-7-ledd-1-punkt-4"><article class="legalP" id="kapittel-1-foreslåttparagraf-7-ledd-1-punkt-4-ledd-1">avgi regnskapet og en årlig rapport om virksomheten i Norsk Pasientskadeserstatning til departementet.</article></article></li></ul></article></article><span class="futuretitle" id="kapittel-1-foreslåttittel-4">Kapittel 4. Om Pasientskadenemnda</span><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Kompetanse</span></span><article class="legalP" id="kapittel-1-foreslåttparagraf-8-ledd-1">Pasientskadenemnda behandler klager over enkeltvedtak i Norsk Pasientskadeserstatning som nevnt i pasientskadeloven § 14 annet punktum, jf. § 15 første ledd. Pasientskadenemnda behandler klager over avgjørelser fattet av forsikringsgiver som nevnt i pasientskadeloven § 15 første ledd og klager over avgjørelser fattet av Pasientforsikringsforeningen i forsikringsgivers sted.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Anmodning om å overta behandlingen av en sak</span></span><article class="legalP" id="kapittel-1-foreslåttparagraf-9-ledd-1">Pasientskadenemnda kan etter anmodning fra den som krever erstatning, beslutte å overta behandlingen av en sak som ikke er ferdigbehandlet av Norsk Pasientskadeserstatning eller ansvarlig forsikringsgiver. For at en anmodning om dette skal vurderes, kreves at det har gått minst to år siden kravet ble meldt til en av disse.</article><article class="legalP" id="kapittel-1-foreslåttparagraf-9-ledd-2">I vurderingen av anmodningen kan blant annet hensynet til sakens opplysning, behovet for en to-instansbehandling, førsteinstansens arbeid i saken, årsaken til at to år har gått og hensynet til skadelidte vektlegges.</article><article class="legalP" id="kapittel-1-foreslåttparagraf-9-ledd-3">I saker av en slik art at en saksbehandlingstid over to år er nødvendig, skal ikke Pasientskadenemnda overta behandlingen av saken før avgjørelse i førsteinstansen er truffet med mindre særlige hensyn taler for det.</article><article class="legalP" id="kapittel-1-foreslåttparagraf-9-ledd-4">Pasientskadenemndas sekretariat kan treffe vedtak om å avslå anmodning om overtakelse av saker uten å forelegge anmodningen for Pasientskadenemnda.</article><article class="legalP" id="kapittel-1-foreslåttparagraf-9-ledd-5">Førsteinstansens uttalelse til anmodningen skal innhentes.</article><article class="legalP" id="kapittel-1-foreslåttparagraf-9-ledd-6">Avgjørelsen kan ikke påklages.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Oppnevning av Pasientskadenemnda og godtgjørelsen til medlemmene av nemnda</span></span><article class="legalP" id="kapittel-1-foreslåttparagraf-10-ledd-1">Kongen oppnevner medlemmene i nemnda.</article><article class="legalP" id="kapittel-1-foreslåttparagraf-10-ledd-2">Nemnda skal ha en leder og en nestleder. Leder skal ha juridisk embetseksamen.</article><article class="legalP" id="kapittel-1-foreslåttparagraf-10-ledd-3">Som medisinsk sakkyndige oppnevnes leger med erfaring fra ulike fagområder, herunder allmennlegevirksomhet og sykehusvirksomhet. Det kan også oppnevnes helsepersonell med annen helsefaglig kompetanse.</article><article class="legalP" id="kapittel-1-foreslåttparagraf-10-ledd-4">Brukerrepresentanter oppnevnes etter forslag fra Norsk Pasientforening, Funksjonshemmedes Fellesorganisasjon og Forbrukerrådet.</article><article class="legalP" id="kapittel-1-foreslåttparagraf-10-ledd-5">Departementet fastsetter godtgjørelsen til medlemmene av nemnda.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Oppnevning av varamedlemmer</span></span><article class="legalP" id="kapittel-1-foreslåttparagraf-11-ledd-1">Det oppnevnes personlige varamedlemmer for leder, nestleder og medlemmer av nemnda. Kompetansekravene til leder, nestleder og medlemmer gjelder tilsvarende.</article><article class="legalP" id="kapittel-1-foreslåttparagraf-11-ledd-2">Varamedlemmer for brukerrepresentanter oppnevnes etter forslag fra Norsk Pasientforening, Funksjonshemmedes Fellesorganisasjon og Forbrukerrådet.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Fungeringsperiode</span></span><article class="legalP" id="kapittel-1-foreslåttparagraf-12-ledd-1">Nemndas leder, nestleder, medlemmer og varamedlemmer oppnevnes for en periode på tre år. Finner oppnevning sted i løpet av en periode, gjelder oppnevningen likevel bare til hovedperiodens utløp. Oppnevningen skal sikre kontinuitet over tid.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Pasientskadenemndas sammensetning i den enkelte sak</span></span><article class="legalP" id="kapittel-1-foreslåttparagraf-13-ledd-1">Nemnda skal i hver sak settes med fem medlemmer etter en sirkulasjonsordning som fastsettes av nemndas leder.</article><article class="legalP" id="kapittel-1-foreslåttparagraf-13-ledd-2">Leder eller nestleder bestemmer hvem som skal lede forhandlingene.</article><article class="legalP" id="kapittel-1-foreslåttparagraf-13-ledd-3">Det skal delta to medisinsk sakkyndige medlemmer, et medlem med juridisk embetseksamen og en brukerrepresentant.</article><article class="legalP" id="kapittel-1-foreslåttparagraf-13-ledd-4">Dersom et medlem har meldt forfall, og det ikke har latt seg gjøre å kalle inn vararepresentant, kan Pasientskadenemnda dersom ikke hensynet til sammensetningen taler mot det, være beslutningsdyktig også med fire medlemmer. Ved stemmelikhet avgjør forhandlingsleders stemme.</article><article class="legalP" id="kapittel-1-foreslåttparagraf-13-ledd-5">Medlemmer som er inhabile etter domstolloven § 106 eller § 108 kan ikke delta i behandlingen av saken. Spørsmålet om medlemmenes habilitet må avklares før møtedagen.</article></article><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Om Pasientskadenemndas vedtak og gjennomføring av møtene</span></span><article class="legalP" id="kapittel-1-foreslåttparagraf-14-ledd-1">Sekretariatet forbereder saken og dagsorden og saksdokumenter sendes til nemndsmedlemmene i god tid før møtet.</article><article class="legalP" id="kapittel-1-foreslåttparagraf-14-ledd-2">Vedtak fattes på grunnlag av sekretariatets skriftlige saksfremstilling og etter muntlige drøftelser mellom medlemmene i nemnda.</article><article class="legalP" id="kapittel-1-foreslåttparagraf-14-ledd-3">Nemndas avgjørelser protokollføres. Eventuelle tilleggsopplysninger av betydning for avgjørelsen, fremført av sekretariatet i møtet, skal tas inn i protokollen. Protokollen signeres av møtelederen og sekretariatslederen eller dennes stedfortreder.</article><article class="legalP" id="kapittel-1-foreslåttparagraf-14-ledd-4">Vedtak utferdiges i originaleksemplarer som undertegnes av møtelederen og sekretariatslederen. Ett eksemplar oppbevares av sekretariatet i paginert protokoll. De andre sendes partene i saken.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Hvem som kan møte i Pasientskadenemnda</span></span><article class="legalP" id="kapittel-1-foreslåttparagraf-15-ledd-1">Fra sekretariatet kan leder eller dennes stedfortreder samt saksbehandler møte i nemnda og kan i møtet avklare uklarheter og gi tilleggsopplysninger i saken. En representant for Norsk Pasientskadeserstatning kan møte i nemnda som observatør, men har ikke talerett. Nemndas leder avgjør med endelig virkning hvem som utover dette kan møte i nemnda.</article></article><span class="futuretitle" id="kapittel-1-foreslåttittel-5">Kapittel 5. Rådet</span><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Rådet</span></span><article class="legalP" id="kapittel-1-foreslåttparagraf-16-ledd-1">Departementet oppnevner et råd for erstatningsordningen. For å skape et grunnlag for forbedringer skal rådet ta opp og drøfte aktuelle og prinsipielle spørsmål knyttet til ordningen, herunder saksbehandlingen i Norsk Pasientskadeserstatning og i Pasientskadenemnda.</article><article class="legalP" id="kapittel-1-foreslåttparagraf-16-ledd-2">Rådet skal bestå av representanter for departementet, de regionale helseforetakene, Kommunenes Sentralforbund, Norsk Pasientforening, Funksjonshemmedes Fellesorganisasjon og Forbrukerrådet.</article><article class="legalP" id="kapittel-1-foreslåttparagraf-16-ledd-3">Rådet skal møtes minst en gang i året. Møtene organiseres av Norsk Pasientskadeserstatning.</article></article><span class="futuretitle" id="kapittel-1-foreslåttittel-6">Kapittel 6. Finansiering</span><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Finansiering av offentlig ansvar</span></span><article class="legalP" id="kapittel-1-foreslåttparagraf-17-ledd-1">De regionale helseforetakene, fylkeskommunene og kommunene yter tilskudd til dekning av erstatning for pasientskader samt til dekning av driften av Norsk Pasientskadeserstatning og Pasientskadenemnda.</article><article class="legalP" id="kapittel-1-foreslåttparagraf-17-ledd-2">Departementet dekker ansvar for offentlig helsetjeneste som ikke drives av helseforetak, fylkeskommunen eller kommune eller etter avtale med regionalt helseforetak, fylkeskommune eller kommune.</article><article class="legalP" id="kapittel-1-foreslåttparagraf-17-ledd-3">Tilskuddene fastsettes av departementet.</article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Egenandeler</span></span><article class="legalP" id="kapittel-1-foreslåttparagraf-18-ledd-1">Dersom Norsk Pasientskadeserstatning utbetaler erstatning, kan det innkreves egenandel fra skadevolder. Departementet fastsetter egenandelenes størrelse.</article></article><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Forsikringsselskapenes bidrag til driften av ordningen</span></span><article class="legalP" id="kapittel-1-foreslåttparagraf-19-ledd-1">Departementet fastsetter størrelsen på forsikringsselskapenes tilskudd til driften av Pasientskadenemnda.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Forvaltning av tilskudd til dekning av ansvaret etter loven</span></span><article class="legalP" id="kapittel-1-foreslåttparagraf-20-ledd-1">Departementet fastsetter instruks for Norsk Pasientskadeserstatnings forvaltning av tilskuddene til dekning av organets løpende ansvar.</article></article><span class="futuretitle" id="kapittel-1-foreslåttittel-7">Kapittel 7. Ikrafttredelse</span><article class="futureLegalArticle" data-name="§21" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-21-ledd-1">Denne forskriften trer i kraft når Kongen bestemmer.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-11-21-1364/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004.</article></section></main></body></html>