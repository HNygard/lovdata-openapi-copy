<!DOCTYPE html><html lang="no"><head><title>Forskrift om tilskudd til manuskriptutvikling og utdanningsrettede tiltak.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-02-938</dd><dt class="dokid">DokumentID</dt><dd class="dokid">LTI/forskrift/2003-07-02-938</dd><dt class="ministry">Departement</dt><dd class="ministry"><ul><li>Kultur- og kirkedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1749</dd><dt class="dateInForce">I kraft fra</dt><dd class="dateInForce">2003-07-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-07-15</dd><dt class="journalNumber">Journalnummer</dt><dd class="journalNumber">2003-0760</dd><dt class="titleShort">Korttittel</dt><dd class="titleShort">Forskrift om tilskudd til manusutvikling m.m.</dd><dt class="title">Tittel</dt><dd class="title">Forskrift om tilskudd til manuskriptutvikling og utdanningsrettede tiltak.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og kirkedepartementet 2. juli 2003 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/2003-07-02-938</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til manuskriptutvikling og utdanningsrettede tiltak.<ul class="tocSubUl"><li>Kapittel 1 – generelle bestemmelser<ul class="tocSubUl"><li>§ 1. Formål</li><li>§ 2. Forvaltning</li><li>§ 3. Definisjoner</li><li>§ 4. Krav til søkeren</li><li>§ 5. Tilskuddsformer</li><li>§ 6. Saksbehandling og tilsagnsbrev</li><li>§ 7. Kontrolladgang</li><li>§ 8. Sanksjoner</li></ul></li><li>Kapittel 2 – særskilte regler for manuskriptutviklingsstøtte til langfilm<ul class="tocSubUl"><li>§ 9. Generelle vilkår</li><li>§ 10. Krav til søknadens form og innhold</li><li>§ 11. Tilskuddsområde</li><li>§ 12. Rapportering og oppfølging</li><li>§ 13. Utbetaling av tilskudd</li><li>§ 14. Saksbehandling</li></ul></li><li>Kapittel 3 – særskilte regler for manuskriptutviklingsstøtte til kortfilm<ul class="tocSubUl"><li>§ 15. Generelle vilkår</li><li>§ 16. Krav til søknadens form og innhold</li><li>§ 17. Tilskuddsområde</li><li>§ 18. Rapportering og oppfølging</li><li>§ 19. Utbetaling av tilskudd</li><li>§ 20. Saksbehandling</li></ul></li><li>Kapittel 4 – særskilte regler for tilskudd til deltakelse på kurs i utlandet<ul class="tocSubUl"><li>§ 21. Generelle vilkår</li><li>§ 22. Krav til søknadens form og innhold</li><li>§ 23. Tilskuddsområde</li><li>§ 24. Saksbehandling</li><li>§ 25. Utbetaling av tilskudd</li></ul></li><li>Kapittel 5 – særskilte regler for stipend til audiovisuell utdanning i Frankrike (TROLL)<ul class="tocSubUl"><li>§ 26. Generelle vilkår</li><li>§ 27. Søknadens form og innhold</li><li>§ 28. Tilskuddsområde</li><li>§ 29. Saksbehandling</li><li>§ 30. Utbetaling av tilskudd</li></ul></li><li>Kapittel 6 – særskilte regler for filmrekrutteringsstipend<ul class="tocSubUl"><li>§ 31. Generelle vilkår</li><li>§ 32. Kunngjøring og søknadsfrist</li></ul></li><li>Kapittel 7 – ikrafttredelse<ul class="tocSubUl"><li>§ 33. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-02-938" id="dokument"><h1>Forskrift om tilskudd til manuskriptutvikling og utdanningsrettede tiltak.</h1><section class="section" data-name="kap1" id="kapittel-1" data-lovdata-URL="LTI/forskrift/2003-07-02-938/KAPITTEL_1"><h2>Kapittel 1 – generelle bestemmelser</h2><article class="legalArticle" data-lovdata-URL="LTI/forskrift/2003-07-02-938/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Hovedmålet for tilskudd til filmformål er å sikre et godt og mangfoldig norsk audiovisuelt tilbud ved å:<ul class="defaultList"><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Oppnå bred publikumsoppslutning om norske audiovisuelle produksjoner</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Ivareta idé-, talent- og kompetanseutvikling</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">Sikre barn og unge tilgang til audiovisuelle produksjoner</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">Sikre et profesjonelt og sterkt produksjonsmiljø og kostnadseffektive produksjoner</article></article></li><li data-li-identifier="-" data-name="-"><article class="listArticle" id="kapittel-1-paragraf-1-ledd-1-punkt-5"><article class="legalP" id="kapittel-1-paragraf-1-ledd-1-punkt-5-ledd-1">Bevare, formidle og profilere norske audiovisuelle produksjoner.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forvaltning</span></h3><article class="legalP" id="kapittel-1-paragraf-2-ledd-1">Norsk filmutvikling forvalter tilskuddsordningene i denne forskriften.</article></article><article class="legalArticle" data-lovdata-URL="LTI/forskrift/2003-07-02-938/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med <i>langfilm</i> forståes en film som har visningstid på minimum 72 minutter og som er produsert med henblikk på normal kinopremiere og -visning. Norsk filmutvikling kan i særlige tilfeller gi unntak fra bestemmelsen om filmens lengde for dokumentarer og filmer for barn.</article><article class="legalP" id="kapittel-1-paragraf-3-ledd-2">Med <i>kortfilm</i> forståes en film som har visningstid på under 72 minutter og som er produsert med henblikk på visning på kino, i fjernsyn eller gjennom andre medier.</article></article><article class="legalArticle" data-lovdata-URL="LTI/forskrift/2003-07-02-938/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søkeren</span></h3><article class="legalP" id="kapittel-1-paragraf-4-ledd-1">For å få tilskudd etter denne forskriften må søker være:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">profesjonell filmarbeider,</article></article></li><li data-li-identifier="2." data-name="2."><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">ansatt i uavhengig produksjonsselskap eller frilanser, og</article></article></li><li data-li-identifier="3." data-name="3."><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">bosatt i Norge eller andre land som er part i EØS-avtalen.</article></article></li></ul></article><article class="legalP" id="kapittel-1-paragraf-4-ledd-2">Norsk filmutvikling kan i særlige tilfeller gjøre unntak fra vilkårene i første ledd.</article></article><article class="legalArticle" data-lovdata-URL="LTI/forskrift/2003-07-02-938/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsformer</span></h3><article class="legalP" id="kapittel-1-paragraf-5-ledd-1">Det kan gis følgende tilskudd:<ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-5-ledd-1-punkt-1"><article class="legalP" id="kapittel-1-paragraf-5-ledd-1-punkt-1-ledd-1">Manuskriptutviklingsstøtte til langfilm (jf. kap. 2)</article></article></li><li data-li-identifier="2." data-name="2."><article class="listArticle" id="kapittel-1-paragraf-5-ledd-1-punkt-2"><article class="legalP" id="kapittel-1-paragraf-5-ledd-1-punkt-2-ledd-1">Manuskriptutviklingsstøtte til kortfilm (jf. kap. 3)</article></article></li><li data-li-identifier="3." data-name="3."><article class="listArticle" id="kapittel-1-paragraf-5-ledd-1-punkt-3"><article class="legalP" id="kapittel-1-paragraf-5-ledd-1-punkt-3-ledd-1">Deltakelse på kurs i utlandet (jf. kap. 4)</article></article></li><li data-li-identifier="4." data-name="4."><article class="listArticle" id="kapittel-1-paragraf-5-ledd-1-punkt-4"><article class="legalP" id="kapittel-1-paragraf-5-ledd-1-punkt-4-ledd-1">Deltakelse på kurs i Frankrike og til franske lærerkrefter i Norge (jf. kap. 5)</article></article></li><li data-li-identifier="5." data-name="5."><article class="listArticle" id="kapittel-1-paragraf-5-ledd-1-punkt-5"><article class="legalP" id="kapittel-1-paragraf-5-ledd-1-punkt-5-ledd-1">Filmrekrutteringsstipend (jf. kap. 6).</article></article></li></ul></article><article class="legalP" id="kapittel-1-paragraf-5-ledd-2">Samlet støtte til en og samme tilskuddsmottaker under hver enkelt tilskuddsordning skal ikke overstige den til enhver tid gjeldende grense for bagatellmessig støtte i henhold til EØS-avtalen, for tiden 100.000 euro over en periode på tre år.</article></article><article class="legalArticle" data-lovdata-URL="LTI/forskrift/2003-07-02-938/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Saksbehandling og tilsagnsbrev</span></h3><article class="legalP" id="kapittel-1-paragraf-6-ledd-1">Forvaltningsloven kommer til anvendelse for Norsk filmutviklings saksbehandling. Vedtak om tildeling av tilskudd etter disse forskriftene kan påklages til Kultur- og kirkedepartementet etter Forvaltningsloven kap. VI.</article><article class="legalP" id="kapittel-1-paragraf-6-ledd-2">Tilskuddets størrelse, utbetalingsrater, forutsetninger for utbetaling og øvrige betingelser meddeles tilskuddsmottaker i tilsagnsbrev som sendes i to eksemplarer fra Norsk filmutvikling. Søker returnerer ett eksemplar av tilsagnsbrevet til Norsk filmutvikling i underskrevet stand, det andre eksemplaret beholdes av søker. Søkers underskrift anses som bekreftelse på at betingelsene fastsatt i disse retningslinjene er akseptert.</article></article><article class="legalArticle" data-lovdata-URL="LTI/forskrift/2003-07-02-938/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kontrolladgang</span></h3><article class="legalP" id="kapittel-1-paragraf-7-ledd-1">I henhold til § 17 i Stortingets bevilgningsreglement kan Norsk filmutvikling, Kultur- og kirkedepartementet eller Riksrevisjonen iverksette kontroll med at statstilskuddet blir brukt etter forutsetningene.</article></article><article class="legalArticle" data-lovdata-URL="LTI/forskrift/2003-07-02-938/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sanksjoner</span></h3><article class="legalP" id="kapittel-1-paragraf-8-ledd-1">Ved brudd på bestemmelsene i denne forskriften og/eller dersom tilskuddsmottaker gir uriktige opplysninger eller betingelsene for å motta tilskuddet ikke overholdes, kan Norsk filmutvikling kreve hele eller deler av tilskuddet tilbakebetalt. Dette kan også få konsekvenser for annen eventuell tildeling av tilskudd fra tilskuddsordningene Norsk filmutvikling forvalter.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-07-02-938/KAPITTEL_2"><h2>Kapittel 2 – særskilte regler for manuskriptutviklingsstøtte til langfilm</h2><article class="legalArticle" data-lovdata-URL="LTI/forskrift/2003-07-02-938/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Generelle vilkår</span></h3><article class="legalP" id="kapittel-2-paragraf-1-ledd-1">Tilskudd gis til manuskriptforfatter.</article><article class="legalP" id="kapittel-2-paragraf-1-ledd-2">Prosjektene skal vurderes ut fra kunstneriske, faglige og produksjonsmessige kriterier. Det tas ikke repertoarmessige hensyn.</article><article class="legalP" id="kapittel-2-paragraf-1-ledd-3">Tilskuddets størrelse fastsettes skjønnsmessig ut fra en vurdering av prosjektet, den forventede arbeidsmengden i angitte fase, forfatterens kompetanse og tilgjengelige midler.</article><article class="legalP" id="kapittel-2-paragraf-1-ledd-4">Ingen prosjekter kan motta samlet tilskudd større enn det som er minste fastsatte honorar for filmmanuskript i henhold til gjeldende avtale mellom Norske Dramatikeres Forbund og Norske film- og TV-produsenters forening.</article><article class="legalP" id="kapittel-2-paragraf-1-ledd-5">For å komme i betraktning må søker utvikle et langfilmmanus, som ved en eventuell filmproduksjon vil kunne defineres som norsk film (jf. forskrift for tilskudd til audiovisuelle produksjoner).</article></article><article class="legalArticle" data-lovdata-URL="LTI/forskrift/2003-07-02-938/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til søknadens form og innhold</span></h3><article class="legalP" id="kapittel-2-paragraf-2-ledd-1">Søknad skal sendes skriftlig i to eksemplarer på eget søknadsskjema.</article><article class="legalP" id="kapittel-2-paragraf-2-ledd-2">Følgende skal legges ved søknaden for tilskudd til manuskriptutvikling for langfilm:<ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-ledd-2-punkt-1"><article class="legalP" id="kapittel-2-paragraf-2-ledd-2-punkt-1-ledd-1">Synopsis/handlingsreferat</article></article></li><li data-li-identifier="2." data-name="2."><article class="listArticle" id="kapittel-2-paragraf-2-ledd-2-punkt-2"><article class="legalP" id="kapittel-2-paragraf-2-ledd-2-punkt-2-ledd-1">Kort pitch (maksimum 1 side)</article></article></li><li data-li-identifier="3." data-name="3."><article class="listArticle" id="kapittel-2-paragraf-2-ledd-2-punkt-3"><article class="legalP" id="kapittel-2-paragraf-2-ledd-2-punkt-3-ledd-1">Kort CV</article></article></li><li data-li-identifier="4." data-name="4."><article class="listArticle" id="kapittel-2-paragraf-2-ledd-2-punkt-4"><article class="legalP" id="kapittel-2-paragraf-2-ledd-2-punkt-4-ledd-1">Tidsplan for arbeidet</article></article></li><li data-li-identifier="5." data-name="5."><article class="listArticle" id="kapittel-2-paragraf-2-ledd-2-punkt-5"><article class="legalP" id="kapittel-2-paragraf-2-ledd-2-punkt-5-ledd-1">Søknad basert på litterært verk må ha klart definert hvilke filmatiske intensjoner søkeren har i forhold til verket</article></article></li><li data-li-identifier="6." data-name="6."><article class="listArticle" id="kapittel-2-paragraf-2-ledd-2-punkt-6"><article class="legalP" id="kapittel-2-paragraf-2-ledd-2-punkt-6-ledd-1">Opsjon dersom arbeidet baseres på opphavsrettslig beskyttet verk</article></article></li><li data-li-identifier="7." data-name="7."><article class="listArticle" id="kapittel-2-paragraf-2-ledd-2-punkt-7"><article class="legalP" id="kapittel-2-paragraf-2-ledd-2-punkt-7-ledd-1">Opplysninger om ev. søknader til, eller ev. innvilget støtte fra nasjonale eller internasjonale støtteordninger.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilskuddsområde</span></h3><article class="legalP" id="kapittel-2-paragraf-3-ledd-1">Det kan gis tilskudd til utvikling og bearbeidelse av langfilmmanus i forskjellige faser, og på ulike nivåer.</article><article class="legalP" id="kapittel-2-paragraf-3-ledd-2">Det kan gis tilskudd til deltakelse på kurs og verksteder innen utvikling av langfilmmanus.</article><article class="legalP" id="kapittel-2-paragraf-3-ledd-3">I særskilte tilfeller kan det gis tilskudd til research.</article><article class="legalP" id="kapittel-2-paragraf-3-ledd-4">I særskilte tilfeller kan det gis tilskudd til manuskriptutvikling til fjernsynsserier knyttet til Norsk filmutviklings egne kurs, samt manuskriptstøtte til langfilm i forbindelse med kurs i MEDIA plus-programmet.</article><article class="legalP" id="kapittel-2-paragraf-3-ledd-5">Det gis ikke tilskudd til oversettelser til norsk eller kjøp av opsjon til opphavsrettslig beskyttet verk.</article></article><article class="legalArticle" data-lovdata-URL="LTI/forskrift/2003-07-02-938/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering og oppfølging</span></h3><article class="legalP" id="kapittel-2-paragraf-4-ledd-1">Forfatter plikter å holde kontakt med manuskonsulent/direktør ved Norsk filmutvikling under skriveprosessen.</article><article class="legalP" id="kapittel-2-paragraf-4-ledd-2">Forfatter plikter straks å melde fra til Norsk filmutvikling dersom forutsetningene for tildelingen endres før, eller i løpet av prosjektperioden, jf. § 10 og § 8.</article><article class="legalP" id="kapittel-2-paragraf-4-ledd-3">Ved behov for utsettelse skal skriftlig søknad sendes Norsk filmutvikling før opprinnelig tidsplan for arbeidet utløper. Dersom dette ikke blir gjort, blir tilskuddet tilbakeført Norsk filmutvikling.</article></article><article class="legalArticle" data-lovdata-URL="LTI/forskrift/2003-07-02-938/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling av tilskudd</span></h3><article class="legalP" id="kapittel-2-paragraf-5-ledd-1">Tilskudd utbetales i to rater. Første rate utbetales når arbeidet starter opp. Siste rate utbetales når arbeidet er innlevert på norsk i to eksemplarer, og forfatterens manuskonsulent/direktøren har påsett at arbeidet er utført som forutsatt i tilsagnsbrev (jf. § 6).</article><article class="legalP" id="kapittel-2-paragraf-5-ledd-2">Kursstøtte innen utvikling av langfilmmanus kan gis etter innlevering av opptaksbevis.</article></article><article class="legalArticle" data-lovdata-URL="LTI/forskrift/2003-07-02-938/§14" data-name="§14" id="kapittel-2-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Saksbehandling</span></h3><article class="legalP" id="kapittel-2-paragraf-6-ledd-1">Direktøren ved Norsk filmutvikling fatter vedtak om tilsagn til manuskriptutviklingsstøtte for langfilm, etter innstilling fra en manuskonsulent.</article><article class="legalP" id="kapittel-2-paragraf-6-ledd-2">Vedtak om støtte til kurs innenfor langfilm fattes av direktøren ved Norsk filmutvikling i samråd med fagkonsulent.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-07-02-938/KAPITTEL_3"><h2>Kapittel 3 – særskilte regler for manuskriptutviklingsstøtte til kortfilm</h2><article class="legalArticle" data-lovdata-URL="LTI/forskrift/2003-07-02-938/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Generelle vilkår</span></h3><article class="legalP" id="kapittel-3-paragraf-1-ledd-1">Tilskudd gis til manusforfatter.</article><article class="legalP" id="kapittel-3-paragraf-1-ledd-2">Prosjektene skal vurderes ut fra kunstneriske, faglige og produksjonsmessige kriterier. Det skal ikke tas repertoarmessige hensyn.</article><article class="legalP" id="kapittel-3-paragraf-1-ledd-3">Tilskuddets størrelse fastsettes skjønnsmessig ut fra en vurdering av prosjektet, den forventede arbeidsmengden i angitte fase, forfatterens kompetanse og tilgjengelige midler.</article></article><article class="legalArticle" data-lovdata-URL="LTI/forskrift/2003-07-02-938/§16" data-name="§16" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til søknadens form og innhold</span></h3><article class="legalP" id="kapittel-3-paragraf-2-ledd-1">Søknad skal sendes skriftlig i to eksemplarer.</article><article class="legalP" id="kapittel-3-paragraf-2-ledd-2">Følgende skal legges ved søknaden:<ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">Handlingsreferat eller prosjektbeskrivelse (maksimum 3 sider)</article></article></li><li data-li-identifier="2." data-name="2."><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">Kort CV</article></article></li><li data-li-identifier="3." data-name="3."><article class="listArticle" id="kapittel-3-paragraf-2-ledd-2-punkt-3"><article class="legalP" id="kapittel-3-paragraf-2-ledd-2-punkt-3-ledd-1">Tidsplan for arbeidet</article></article></li><li data-li-identifier="4." data-name="4."><article class="listArticle" id="kapittel-3-paragraf-2-ledd-2-punkt-4"><article class="legalP" id="kapittel-3-paragraf-2-ledd-2-punkt-4-ledd-1">Opsjon dersom arbeidet baseres på opphavsrettslig beskyttet verk</article></article></li><li data-li-identifier="5." data-name="5."><article class="listArticle" id="kapittel-3-paragraf-2-ledd-2-punkt-5"><article class="legalP" id="kapittel-3-paragraf-2-ledd-2-punkt-5-ledd-1">Opplysninger om ev. søknader til, eller ev. innvilget støtte fra nasjonale eller internasjonale støtteordninger.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§17" data-name="§17" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilskuddsområde</span></h3><article class="legalP" id="kapittel-3-paragraf-3-ledd-1">Det kan gis tilskudd til utvikling og bearbeidelse av manus for kortfilm i forskjellige faser, og på ulike nivåer.</article><article class="legalP" id="kapittel-3-paragraf-3-ledd-2">Det gis ikke tilskudd til oversettelser til norsk eller kjøp av opsjon til opphavsrettslig beskyttet verk.</article></article><article class="legalArticle" data-lovdata-URL="LTI/forskrift/2003-07-02-938/§18" data-name="§18" id="kapittel-3-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rapportering og oppfølging</span></h3><article class="legalP" id="kapittel-3-paragraf-4-ledd-1">Forfatter plikter å holde kontakt med manuskonsulenten for kortfilm ved Norsk filmutvikling under skrive- og utviklingsprosessen.</article><article class="legalP" id="kapittel-3-paragraf-4-ledd-2">Ved behov for utsettelse skal skriftlig søknad sendes Norsk filmutvikling før opprinnelig tidsplan for arbeidet utløper. Dersom dette ikke blir gjort, blir tilskuddet tilbakeført Norsk filmutvikling.</article></article><article class="legalArticle" data-lovdata-URL="LTI/forskrift/2003-07-02-938/§19" data-name="§19" id="kapittel-3-paragraf-5"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utbetaling av tilskudd</span></h3><article class="legalP" id="kapittel-3-paragraf-5-ledd-1">Tilskudd utbetales i to rater. Første rate utbetales når arbeidet starter opp. Siste rate utbetales når arbeidet er innlevert på norsk i to eksemplarer, og forfatterens manuskonsulent/direktøren har påsett at arbeidet er utført som forutsatt i tilsagnsbrev (jf. § 6).</article></article><article class="legalArticle" data-lovdata-URL="LTI/forskrift/2003-07-02-938/§20" data-name="§20" id="kapittel-3-paragraf-6"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Saksbehandling</span></h3><article class="legalP" id="kapittel-3-paragraf-6-ledd-1">Vedtak om tilsagn fattes av direktøren ved Norsk filmutvikling etter innstilling fra manuskonsulenten for kortfilm.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-07-02-938/KAPITTEL_4"><h2>Kapittel 4 – særskilte regler for tilskudd til deltakelse på kurs i utlandet</h2><article class="legalArticle" data-lovdata-URL="LTI/forskrift/2003-07-02-938/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Generelle vilkår</span></h3><article class="legalP" id="kapittel-4-paragraf-1-ledd-1">Det kan gis tilskudd til deltakelse på kurs i utlandet for å ivareta talent- og kompetanseutvikling innen film-, fjernsyn- og multimediaområdet, der Norsk filmutvikling ikke har tilsvarende tilbud til den profesjonelle filmbransjen.</article></article><article class="legalArticle" data-lovdata-URL="LTI/forskrift/2003-07-02-938/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Krav til søknadens form og innhold</span></h3><article class="legalP" id="kapittel-4-paragraf-2-ledd-1">Søknad skal sendes skriftlig før kurset avholdes.</article><article class="legalP" id="kapittel-4-paragraf-2-ledd-2">Søknaden skal inneholde:<ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-ledd-2-punkt-1"><article class="legalP" id="kapittel-4-paragraf-2-ledd-2-punkt-1-ledd-1">Type kurs</article></article></li><li data-li-identifier="2." data-name="2."><article class="listArticle" id="kapittel-4-paragraf-2-ledd-2-punkt-2"><article class="legalP" id="kapittel-4-paragraf-2-ledd-2-punkt-2-ledd-1">Opptaksbevis</article></article></li><li data-li-identifier="3." data-name="3."><article class="listArticle" id="kapittel-4-paragraf-2-ledd-2-punkt-3"><article class="legalP" id="kapittel-4-paragraf-2-ledd-2-punkt-3-ledd-1">Søknadsbeløp og kostnadsberegning</article></article></li><li data-li-identifier="4." data-name="4."><article class="listArticle" id="kapittel-4-paragraf-2-ledd-2-punkt-4"><article class="legalP" id="kapittel-4-paragraf-2-ledd-2-punkt-4-ledd-1">Opplysninger om hvilke andre offentlige instanser det er søkt om kursstøtte fra, inkludert støtte fra andre nordiske og europeiske støtteordninger.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Tilskuddsområde</span></h3><article class="legalP" id="kapittel-4-paragraf-3-ledd-1">Det kan gis tilskudd til deltakelse i følgende:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Kurs tilknyttet Media Plus-programmet</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Kurs og seminarer ved utdanningsinstitusjoner i utlandet på videreutdanningsnivå innen film-, fjernsyns- og multimediaområdet.</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Festivaldeltakelse i opplæringsøyemed</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">Finansieringsforum.</article></article></li></ul></article><article class="legalP" id="kapittel-4-paragraf-3-ledd-2">Det kan gis tilskudd til følgende kostnader:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-2-punkt-1"><article class="legalP" id="kapittel-4-paragraf-3-ledd-2-punkt-1-ledd-1">Kursavgift med 100%</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-2-punkt-2"><article class="legalP" id="kapittel-4-paragraf-3-ledd-2-punkt-2-ledd-1">Reiseutgifter med 100%, beregnet ut fra billigste alternativ</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-2-punkt-3"><article class="legalP" id="kapittel-4-paragraf-3-ledd-2-punkt-3-ledd-1">Utgifter til hotell, begrenset til 75% av statens reiseregulativsatser</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-2-punkt-4"><article class="legalP" id="kapittel-4-paragraf-3-ledd-2-punkt-4-ledd-1">Kostgodtgjørelse begrenset til 50% av statens reiseregulativsatser</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-2-punkt-5"><article class="legalP" id="kapittel-4-paragraf-3-ledd-2-punkt-5-ledd-1">Utgifter til oversettelse av manus.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Saksbehandling</span></h3><article class="legalP" id="kapittel-4-paragraf-4-ledd-1">Vedtak om tilskudd fattes av direktøren for Norsk filmutvikling i samråd med en fagkonsulent, og MEDIA Desk Norge såfremt kurset er tilknyttet Media Plus-programmet.</article></article><article class="legalArticle" data-lovdata-URL="LTI/forskrift/2003-07-02-938/§25" data-name="§25" id="kapittel-4-paragraf-5"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Utbetaling av tilskudd</span></h3><article class="legalP" id="kapittel-4-paragraf-5-ledd-1">90% av tilskuddet utbetales før kursstart. 10% utbetales når kort rapport og kopi av kursbevis er mottatt.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-07-02-938/KAPITTEL_5"><h2>Kapittel 5 – særskilte regler for stipend til audiovisuell utdanning i Frankrike (TROLL)</h2><article class="legalArticle" data-lovdata-URL="LTI/forskrift/2003-07-02-938/§26" data-name="§26" id="kapittel-5-paragraf-1"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Generelle vilkår</span></h3><article class="legalP" id="kapittel-5-paragraf-1-ledd-1">Det kan gis tilskudd til audiovisuell utdanning i Frankrike eller til audiovisuell utdanning ved hjelp av franske lærerkrefter i Norge.</article></article><article class="legalArticle" data-lovdata-URL="LTI/forskrift/2003-07-02-938/§27" data-name="§27" id="kapittel-5-paragraf-2"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Søknadens form og innhold</span></h3><article class="legalP" id="kapittel-5-paragraf-2-ledd-1">Søknad om støtte til deltakelse på kurs i Frankrike sendes skriftlig før kurset avholdes.</article><article class="legalP" id="kapittel-5-paragraf-2-ledd-2">Søknaden skal inneholde:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-2-ledd-2-punkt-1"><article class="legalP" id="kapittel-5-paragraf-2-ledd-2-punkt-1-ledd-1">Type kurs</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-2-punkt-2"><article class="legalP" id="kapittel-5-paragraf-2-ledd-2-punkt-2-ledd-1">Opptaksbevis</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-2-punkt-3"><article class="legalP" id="kapittel-5-paragraf-2-ledd-2-punkt-3-ledd-1">Søknadsbeløp og kostnadsberegning</article></article></li><li data-li-identifier="-" data-name="-"><article class="listArticle" id="kapittel-5-paragraf-2-ledd-2-punkt-4"><article class="legalP" id="kapittel-5-paragraf-2-ledd-2-punkt-4-ledd-1">Opplysninger om hvilke andre offentlige instanser det er søkt om kursstøtte fra, inkludert støtte fra andre nordiske og europeiske støtteordninger.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§28" data-name="§28" id="kapittel-5-paragraf-3"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Tilskuddsområde</span></h3><article class="legalP" id="kapittel-5-paragraf-3-ledd-1">Det kan gis tilskudd til å trekke fransk spesialkompetanse innenfor film-, fjernsyns- og multimediaområdet til Norge.</article><article class="legalP" id="kapittel-5-paragraf-3-ledd-2">Det kan gis tilskudd til deltakelse på følgende:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-3-ledd-2-punkt-1"><article class="legalP" id="kapittel-5-paragraf-3-ledd-2-punkt-1-ledd-1">Kurs tilknyttet Media Plus-programmet</article></article></li><li data-li-identifier="-" data-name="-"><article class="listArticle" id="kapittel-5-paragraf-3-ledd-2-punkt-2"><article class="legalP" id="kapittel-5-paragraf-3-ledd-2-punkt-2-ledd-1">Kurs og seminarer ved utdanningsinstitusjoner i Frankrike på videreutdanningsnivå innen film-, fjernsyns- og multimediaområdet.</article></article></li><li data-li-identifier="-" data-name="-"><article class="listArticle" id="kapittel-5-paragraf-3-ledd-2-punkt-3"><article class="legalP" id="kapittel-5-paragraf-3-ledd-2-punkt-3-ledd-1">Festivaldeltakelse i opplæringsøyemed</article></article></li><li data-li-identifier="-" data-name="-"><article class="listArticle" id="kapittel-5-paragraf-3-ledd-2-punkt-4"><article class="legalP" id="kapittel-5-paragraf-3-ledd-2-punkt-4-ledd-1">Finansieringsforum.</article></article></li></ul></article><article class="legalP" id="kapittel-5-paragraf-3-ledd-3">Det kan gis tilskudd til følgende kostnader:<ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-3-ledd-3-punkt-1"><article class="legalP" id="kapittel-5-paragraf-3-ledd-3-punkt-1-ledd-1">Kursavgift med 100%</article></article></li><li data-li-identifier="2." data-name="2."><article class="listArticle" id="kapittel-5-paragraf-3-ledd-3-punkt-2"><article class="legalP" id="kapittel-5-paragraf-3-ledd-3-punkt-2-ledd-1">Reiseutgifter med 100%, beregnet ut fra billigste alternativ</article></article></li><li data-li-identifier="3." data-name="3."><article class="listArticle" id="kapittel-5-paragraf-3-ledd-3-punkt-3"><article class="legalP" id="kapittel-5-paragraf-3-ledd-3-punkt-3-ledd-1">Utgifter til hotell, begrenset til 75% av statens reiseregulativsatser</article></article></li><li data-li-identifier="4." data-name="4."><article class="listArticle" id="kapittel-5-paragraf-3-ledd-3-punkt-4"><article class="legalP" id="kapittel-5-paragraf-3-ledd-3-punkt-4-ledd-1">Kostgodtgjørelse begrenset til 50% av statens reiseregulativsatser</article></article></li><li data-li-identifier="5." data-name="5."><article class="listArticle" id="kapittel-5-paragraf-3-ledd-3-punkt-5"><article class="legalP" id="kapittel-5-paragraf-3-ledd-3-punkt-5-ledd-1">Utgifter til oversettelse av manus.</article></article></li></ul></article></article><article class="legalArticle" data-lovdata-URL="LTI/forskrift/2003-07-02-938/§29" data-name="§29" id="kapittel-5-paragraf-4"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Saksbehandling</span></h3><article class="legalP" id="kapittel-5-paragraf-4-ledd-1">Vedtak om tildeling av tilskudd fattes av direktøren for Norsk filmutvikling i samråd med en fagkonsulent, eller i samråd med MEDIA Desk Norge såfremt kurset er tilknyttet Media Plus-programmet.</article></article><article class="legalArticle" data-lovdata-URL="LTI/forskrift/2003-07-02-938/§30" data-name="§30" id="kapittel-5-paragraf-5"><h3 class="legalArticleHeader"><span class="legalArticleValue">§ 30</span>. <span class="legalArticleTitle">Utbetaling av tilskudd</span></h3><article class="legalP" id="kapittel-5-paragraf-5-ledd-1">90% av tilskuddet utbetales før kursstart. 10% utbetales når kort rapport og kopi av kursbevis er mottatt.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-07-02-938/KAPITTEL_6"><h2>Kapittel 6 – særskilte regler for filmrekrutteringsstipend</h2><article class="legalArticle" data-lovdata-URL="LTI/forskrift/2003-07-02-938/§31" data-name="§31" id="kapittel-6-paragraf-1"><h3 class="legalArticleHeader"><span class="legalArticleValue">§ 31</span>. <span class="legalArticleTitle">Generelle vilkår</span></h3><article class="legalP" id="kapittel-6-paragraf-1-ledd-1">Det kan gis filmrekrutteringsstipend for å integrere kvalifiserte filmarbeidere i det profesjonelle film- og TV-miljøet.</article><article class="legalP" id="kapittel-6-paragraf-1-ledd-2">Tilskudd kan gis til nyutdannede med høyere utdannelse innen film og fjernsyn, fortrinnsvis fra utdanningsinstitusjoner utenfor Norge.</article><article class="legalP" id="kapittel-6-paragraf-1-ledd-3">Søker skaffer selv hospitantplass hos produsent.</article><article class="legalP" id="kapittel-6-paragraf-1-ledd-4">Vedtak om tilskudd fattes av direktøren for Norsk filmutvikling i samråd med fagkonsulent.</article></article><article class="legalArticle" data-lovdata-URL="LTI/forskrift/2003-07-02-938/§32" data-name="§32" id="kapittel-6-paragraf-2"><h3 class="legalArticleHeader"><span class="legalArticleValue">§ 32</span>. <span class="legalArticleTitle">Kunngjøring og søknadsfrist</span></h3><article class="legalP" id="kapittel-6-paragraf-2-ledd-1">Tilskuddsordningen kunngjøres i relevant fagpresse og i Norsk filmutviklings egne publikasjoner og nettside i forbindelse med årlig søknadsfrist 1. februar.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-07-02-938/KAPITTEL_7"><h2>Kapittel 7 – ikrafttredelse</h2><article class="legalArticle" data-lovdata-URL="LTI/forskrift/2003-07-02-938/§33" data-name="§33" id="kapittel-7-paragraf-1"><h3 class="legalArticleHeader"><span class="legalArticleValue">§ 33</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-1-ledd-1">Forskriften trer i kraft straks.</article></article></section></main></body></html>