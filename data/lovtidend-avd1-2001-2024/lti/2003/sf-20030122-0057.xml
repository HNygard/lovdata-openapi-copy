<!DOCTYPE html><html lang="no"><head><title>Forskrift om opplysningsplikt ved landing og omsetning av fisk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-22-57</dd><dt class="dokid">DokumentID</dt><dd class="dokid">LTI/forskrift/2003-01-22-57</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 271</dd><dt class="dateInForce">I kraft fra</dt><dd class="dateInForce">2003-02-01, 2003-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-09-05-728</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§9</li><li>lov/1983-06-03-40/§9a</li><li>lov/1951-12-14-3/§7</li></ul></dd><dt class="dateOfPublication">Kunngjort</dt><dd class="dateOfPublication">2003-01-28</dd><dt class="journalNumber">Journalnummer</dt><dd class="journalNumber">2003-0079</dd><dt class="titleShort">Korttittel</dt><dd class="titleShort">Forskrift om opplysningsplikt i fisket</dd><dt class="title">Tittel</dt><dd class="title">Forskrift om opplysningsplikt ved landing og omsetning av fisk.</dd><dt class="miscInformation">Annet om dokumentet</dt><dd class="miscInformation">Fastsatt Fiskeridepartementet 22. januar 2003 med hjemmel i lov av 3. juni 1983 nr. 40 om saltvannsfiske m.v. § 4, § 9 og § 9a og lov av 14. desember 1951 nr. 3 om omsetning av råfisk § 7.</dd><dt class="refid">RefID</dt><dd class="refid">forskrift/2003-01-22-57</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt ved landing og omsetning av fisk.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Landingsopplysninger</li><li>§ 5. Omsetningsopplysninger</li><li>§ 6. Hvordan opplysningene skal gis</li><li>§ 7. Veieplikt</li><li>§ 8. Landingsjournal, merking og sporbarhet</li><li>§ 9. Ansvarlighet</li><li>§ 10. Oppbevaringsplikt</li><li>§ 11. Delegering</li><li>§ 12. Straff</li></ul></li><li>II. Ikrafttredelse og overgangsbestemmelser</li><li>III. Opphevelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-22-57" id="dokument"><h1>Forskrift om opplysningsplikt ved landing og omsetning av fisk.</h1><section class="section" data-name="kapI" id="kapittel-1" data-lovdata-URL="LTI/forskrift/2003-01-22-57/KAPITTEL_1"><h2 data-text-align="center">I</h2><article class="legalArticle" data-lovdata-URL="LTI/forskrift/2003-01-22-57/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med forskriften er å sikre de opplysninger som er nødvendige for å sikre en bærekraftig forvaltning av de levende marine ressurser gjennom ressurskontroll, kvotekontroll og en optimal fiskeristatistikk.</article></article><article class="legalArticle" data-lovdata-URL="LTI/forskrift/2003-01-22-57/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskrift gjelder landing av fisk fra norske fartøy og omfatter enhver som mottar eller kjøper slik fisk.</article><article class="legalP" id="kapittel-1-paragraf-2-ledd-2">Denne forskrift gjelder også alle tilfeller der fisk landes fra utenlandsk fartøy, herunder landing av fisk som behandles i samsvar med regler om tollager eller transitt gjennom Norge.</article><article class="legalP" id="kapittel-1-paragraf-2-ledd-3">Forskriften gjelder for fisk som landes direkte fra tollager i annet lands tollområde. Denne forskrift gjelder ikke for fisk som har vært innført i annet lands tollområde.</article><article class="legalP" id="kapittel-1-paragraf-2-ledd-4">Forskriften er ikke til hinder for elektronisk føring og behandling av opplysningene etter regler fastsatt av Fiskeridirektoratet.</article></article><article class="legalArticle" data-lovdata-URL="LTI/forskrift/2003-01-22-57/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med fisk menes i denne forskrift fisk, skalldyr, bløtdyr, pigghuder, småhval samt produkter herav.</article><article class="legalP" id="kapittel-1-paragraf-3-ledd-2">Med landing menes i denne forskrift alle tilfeller der fisk losses fra fiskefartøy, herunder overføring fra et fartøy til et annet. Med landing menes også videre lossing av fisk fra fartøy som transporterer fisk, så som kjøperfartøy, transportfartøy, produksjonsfartøy med videre. Med landing menes også opptak av fisk fra lås/steng samt opptak direkte fra annet fartøys fiskeredskap dersom dette er tillatt.</article><article class="legalP" id="kapittel-1-paragraf-3-ledd-3">Med omsetning menes i denne forskrift omsetningen av fisk i første hånd, det vil si den omsetningen som til enhver tid reguleres av lov av 14. desember 1951 nr. 3 om omsetning av råfisk.</article><article class="legalP" id="kapittel-1-paragraf-3-ledd-4">Med den som lander menes i denne forskrift den ansvarshavende om bord på fartøyet som losser fisk, uansett om det er fra fiskefartøyet eller annet fartøy.</article><article class="legalP" id="kapittel-1-paragraf-3-ledd-5">Med mottaker menes i denne forskrift enhver som mottar fisk.</article></article><article class="legalArticle" data-lovdata-URL="LTI/forskrift/2003-01-22-57/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Landingsopplysninger</span></h3><article class="legalP" id="kapittel-1-paragraf-4-ledd-1">Ved landing inntrer plikt til å gi landingsopplysninger.</article><article class="legalP" id="kapittel-1-paragraf-4-ledd-2">Den som lander skal identifiseres med firmanavn, organisasjonsnummer, fartøynavn, registreringsmerke, radiokallesignal og flaggstat.</article><article class="legalP" id="kapittel-1-paragraf-4-ledd-3">Mottaker skal identifiseres med firmanavn, organisasjonsnummer og mottaksstedets godkjenningsnummer. Om det er et fartøy skal i tillegg navn, registreringsmerke og radiokallesignal oppgis.</article><article class="legalP" id="kapittel-1-paragraf-4-ledd-4">Landingen skal identifiseres med landingsdato, angitt som den dato landingen er fullført, art, produkttilstand, konserveringsmåte, størrelsessammensetning, vektavlesning, nøyaktig kvantum, fangstdato, angitt som den siste dato med fangst på turen, sone, fangstfelt, redskap og kvotetype. Fangstdagbokens nummer og turens nummer skal oppgis.</article><article class="legalP" id="kapittel-1-paragraf-4-ledd-5">Ved landing av trålfangst til industriformål skal bifangstkvantum av sild angis i merknadsrubrikk. Ved landing av hestmakrellfangst/fisk til industriformål skal bifangstkvantum av makrell spesifiseres i merknadsrubrikk.</article><article class="legalP" id="kapittel-1-paragraf-4-ledd-6">Det skal angis om landingen er en dellanding og hvor andre deler av fisken er landet eller skal landes.</article><article class="legalP" id="kapittel-1-paragraf-4-ledd-7">Opplysninger om fisk fanget i forskjellige soner og fangstår, og på forskjellige kvotetyper, skal gis hver for seg.</article></article><article class="legalArticle" data-lovdata-URL="LTI/forskrift/2003-01-22-57/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Omsetningsopplysninger</span></h3><article class="legalP" id="kapittel-1-paragraf-5-ledd-1">Ved omsetning inntrer plikt til å gi omsetningsopplysninger.</article><article class="legalP" id="kapittel-1-paragraf-5-ledd-2">Selger skal identifiseres med firmanavn, organisasjonsnummer, fartøynavn, registreringsmerke, radiokallesignal og flaggstat.</article><article class="legalP" id="kapittel-1-paragraf-5-ledd-3">Kjøper skal identifiseres med firmanavn, organisasjonsnummer.</article><article class="legalP" id="kapittel-1-paragraf-5-ledd-4">Omsetningen skal identifiseres med omsetningsdato, art, produkttilstand, størrelsessammensetning, kvantum og pris.</article></article><article class="legalArticle" data-lovdata-URL="LTI/forskrift/2003-01-22-57/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hvordan opplysningene skal gis</span></h3><article class="legalP" id="kapittel-1-paragraf-6-ledd-1">Landingsseddel og sluttseddel utarbeides av salgslaget og godkjennes av Fiskeridirektoratet. Det enkelte salgslag kan ved behov kreve relevante tilleggsopplysninger ført på seddelen.</article><article class="legalP" id="kapittel-1-paragraf-6-ledd-2">Ved landing skal mottaker straks etter landing fylle ut landingsseddel som inneholder landingsopplysninger og entydig henvisning til alle tidligere sedler for fisken. Seddelen skal undertegnes av mottaker eller dennes representant, og den som lander før denne forlater mottaksstedet.</article><article class="legalP" id="kapittel-1-paragraf-6-ledd-3">Ved landing der omsetning skjer samtidig, skal mottaker straks etter landing fylle ut sluttseddel som inneholder landingsopplysninger, omsetningsopplysninger og entydig henvisning til alle tidligere sedler for fisken. Seddelen skal undertegnes av mottaker eller dennes representant, og den som lander før denne forlater mottaksstedet.</article><article class="legalP" id="kapittel-1-paragraf-6-ledd-4">Ved omsetning etter at landing har funnet sted, skal kjøper straks etter omsetning fylle ut sluttseddel. Seddelen skal inneholde omsetningsopplysninger, entydig henvisning til alle landingssedlene for hver varelinje, og undertegnes av kjøper og den som har fisket. Salgslaget kan fylle ut sluttseddel på kjøperens vegne og kan gi dispensasjon fra kravet om underskrift fra den som har fisket.</article><article class="legalP" id="kapittel-1-paragraf-6-ledd-5">Ved landing fra norsk fartøy i utlandet eller til utenlandsk fartøy, påligger mottakers ansvar etter andre og tredje ledd samt kjøpers ansvar etter fjerde ledd, den som lander. Sedlene undertegnes av den som lander. Mottakskvittering eller kjøpskvittering skal vedlegges sedlene.</article><article class="legalP" id="kapittel-1-paragraf-6-ledd-6">Seddelen oversendes salgslaget umiddelbart etter utfylling.</article></article><article class="legalArticle" data-lovdata-URL="LTI/forskrift/2003-01-22-57/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Veieplikt</span></h3><article class="legalP" id="kapittel-1-paragraf-7-ledd-1">Enhver som mottar fisk skal ha egnet vekt godkjent av Justervesenet. Slik vekt skal ha display eller tilsvarende tydelig avlesningsmulighet plassert ved vekten. Den som lander skal til enhver tid ha uhindret adgang til vekten og veid kvantum skal kunne avleses direkte. Fiskeridirektoratet avgjør spørsmål om egnethet med videre etter dette ledd.</article><article class="legalP" id="kapittel-1-paragraf-7-ledd-2">All fisk skal veies fortløpende ved landing. Ved landing i utlandet eller til utenlandsk fartøy er den som lander ansvarlig for at fisken veies.</article><article class="legalP" id="kapittel-1-paragraf-7-ledd-3">Ved landing av pelagisk fanget råstoff til konsum skal råstoffet veies fortløpende i tilknytning til landingsstedet før sortering/pakking.</article><article class="legalP" id="kapittel-1-paragraf-7-ledd-4">Vekt til bruk ved veiing etter tredje ledd, skal ha mer enn ett telleverk, hvor det ene skal være en totalteller som løper kontinuerlig, og som ikke kan nullstilles uten å bryte Justervesenets forsegling. Totaltelleren skal ha kapasitet til å vise minimum 8 siffer uten desimaler med en minste deling på 10 kilo eller mindre. Slavedisplay fra indikator skal være montert utendørs ved mottaksstedet slik at det er godt synlig og lesbart fra styrehus på det leverende fartøy. Veid kvantum skal ved landing kunne leses av fortløpende i slavedisplayet. Ved bruk av båndvekt skal transportbånd og/eller veiebånd automatisk stoppe dersom indikator ikke er i stand til å registrere innveid kvantum.</article><article class="legalP" id="kapittel-1-paragraf-7-ledd-5">Fiskeridirektoratet kan i særlige tilfeller dispensere fra bestemmelsene om veiing av fisk og sette vilkår for dispensasjonen.</article></article><article class="legalArticle" data-lovdata-URL="LTI/forskrift/2003-01-22-57/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Landingsjournal, merking og sporbarhet</span></h3><article class="legalP" id="kapittel-1-paragraf-8-ledd-1">Mottaker skal fortløpende føre landingsjournal med opplysninger om enhver mottatt landing. Likeledes skal mottaker i landingsjournalen fortløpende føre ethvert uttak av fisk fra mottatt landing.</article><article class="legalP" id="kapittel-1-paragraf-8-ledd-2">Journalen skal føres slik at det er entydig sporbarhet mellom fisk som er mottatt og ethvert uttak av slik fisk. Entydig henvisning til landingsseddel og sluttseddel skal føres i journalen.</article><article class="legalP" id="kapittel-1-paragraf-8-ledd-3">All fisk som mottas uten å være omsatt skal merkes. Fisken skal merkes slik at den entydig kan knyttes til vedkommende landing. Fiskeridirektoratet kan sette vilkår om at landingen skal lagres separat, om plikt til å ha tegninger av lagerrom samt om dokument med oversikt over hvordan fangst er stuet.</article><article class="legalP" id="kapittel-1-paragraf-8-ledd-4">Fiskeridirektoratet kan gi nærmere bestemmelser eller fatte vedtak om landingsjournal, merking av fisk og separat lagring som nevnt i første og annet ledd. Fiskeridirektoratet kan i særlige tilfelle dispensere fra bestemmelsene i første og annet ledd og fra bestemmelser gitt i medhold av fjerde ledd første punktum.</article></article><article class="legalArticle" data-lovdata-URL="LTI/forskrift/2003-01-22-57/§9" data-name="§9" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ansvarlighet</span></h3><article class="legalP" id="kapittel-1-paragraf-9-ledd-1">Den som lander, mottaker og kjøper er ansvarlige for at seddel er korrekt utfylt og at opplysningene er riktige. Ved landing i utlandet er den som lander alene ansvarlig for at seddel er korrekt utfylt og for at opplysningene er riktige.</article><article class="legalP" id="kapittel-1-paragraf-9-ledd-2">Mottaker er ansvarlig for at alle pliktige opplysninger er ført i journalen og for at de er riktige.</article></article><article class="legalArticle" data-lovdata-URL="LTI/forskrift/2003-01-22-57/§10" data-name="§10" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaringsplikt</span></h3><article class="legalP" id="kapittel-1-paragraf-10-ledd-1">Mottaker skal oppbevare landingsjournalen på mottaksstedet i minst 5 år. Det samme gjelder kopi av underskrevne sedler. Bestemmelsen gjelder tilsvarende for kjøper. Dersom det enkelte salgslag ved ikrafttredelse av denne forskrift har bestemt at mottaker eller kjøper skal oppbevare originale sedler, skal dette fortsatt gjelde.</article><article class="legalP" id="kapittel-1-paragraf-10-ledd-2">Fartøy som plikter å føre fangstdagbok og forenklet fangstdagbok skal oppbevare kopi av underskrevne sedler i minst 5 år, hvorav minst 2 år om bord i fartøyet.</article><article class="legalP" id="kapittel-1-paragraf-10-ledd-3">Øvrige fartøy som er registrert i merkeregisteret skal oppbevare kopi av underskrevne sedler i minst 5 år hvorav minst 3 måneder om bord i fartøyet. Plikten til å ha kopi av underskrevne sedler om bord gjelder ikke åpne fartøy under 10 meter største lengde.</article><article class="legalP" id="kapittel-1-paragraf-10-ledd-4">Oppbevaringsplikten utover minstetiden om bord, oppfylles ved fortsatt oppbevaring om bord, eller på rederikontor, rederens bopel, hos forretningsfører eller lignende.</article></article><article class="legalArticle" data-lovdata-URL="LTI/forskrift/2003-01-22-57/§11" data-name="§11" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Delegering</span></h3><article class="legalP" id="kapittel-1-paragraf-11-ledd-1">Fiskeridirektoratet kan gi utfyllende bestemmelser om innholdet i de enkelte paragrafer, samt nærmere bestemmelser om utfylling og innsending av sedlene.</article></article><article class="legalArticle" data-lovdata-URL="LTI/forskrift/2003-01-22-57/§12" data-name="§12" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h3><article class="legalP" id="kapittel-1-paragraf-12-ledd-1">Forsettlig eller uaktsom overtredelse av denne forskrift straffes i henhold til § 53 i lov av 3. juni 1983 nr. 40 om saltvannsfiske m.v. og § 9 i lov av 14. desember 1951 nr. 3 om omsetning av råfisk. Inndragning kan skje med hjemmel i lov av 3. juni 1983 nr. 40 om saltvannsfiske m.v.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-01-22-57/KAPITTEL_2"><h2 data-text-align="center">II. Ikrafttredelse og overgangsbestemmelser</h2><article class="legalP" id="kapittel-2-ledd-1">Denne forskrift trer i kraft fra 1. februar 2003.</article><article class="legalP" id="kapittel-2-ledd-2">Unntatt er forskriften § 7 fjerde ledd tredje punktum som trer i kraft fra 1. mai 2003.</article><article class="legalP" id="kapittel-2-ledd-3">I forhold til § 4, § 5 og § 6 gir Fiskeridirektoratet nærmere bestemmelser om hvilke regler som skal gjelde i en overgangsperiode frem til 1. august 2003.</article></section><section class="section" data-name="kapIII" id="kapittel-3" data-lovdata-URL="LTI/forskrift/2003-01-22-57/KAPITTEL_3"><h2 data-text-align="center">III. Opphevelse</h2><article class="legalP" id="kapittel-3-ledd-1">Forskrift av 5. september 1990 nr. 728 om sluttseddel/bryggeseddel og mottaksjournal oppheves.</article></section></main></body></html>