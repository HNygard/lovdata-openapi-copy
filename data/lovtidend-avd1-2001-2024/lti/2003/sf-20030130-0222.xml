<!DOCTYPE html><html lang="no"><head><title>Forskrift om endring i forskrift om eksamener ved Høgskolen i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-30-222</dd><dt class="dokid">DokumentID</dt><dd class="dokid">LTI/forskrift/2003-01-30-222</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 408</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-06-12-590</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2003-03-04</dd><dt class="journalNumber">Journalnummer</dt><dd class="journalNumber">2003-0216</dd><dt class="titleShort">Korttittel</dt><dd class="titleShort">Endr. i forskrift om eksamener ved HiTos</dd><dt class="title">Tittel</dt><dd class="title">Forskrift om endring i forskrift om eksamener ved Høgskolen i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Tromsø 30. januar 2003 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/2003-01-30-222</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om eksamener ved Høgskolen i Tromsø.<ul class="tocSubUl"><li>I<ul class="tocSubUl"><li>§ 1. Forskriftens virkeområde</li><li>§ 2. Utfyllende regler</li><li>§ 3. Definisjoner</li><li>§ 4. Eksamen eller prøve</li><li>§ 5. Utsatt og ny eksamen eller prøve</li><li>§ 6. Adgang til å avlegge eksamen etter tidligere ordninger ved endringer i fag- og studieplanen eller når kurs opphører</li><li>§ 7. Rett til å melde seg opp til eksamen eller prøve</li><li>§ 8. Kunngjøring og oppmelding til eksamen</li><li>§ 9. Rett til å melde seg opp til eksamen flere ganger/tap av studierett</li><li>§ 10. Avvikling av eksamener og prøver</li><li>§ 11. Særordninger under eksamen</li><li>§ 12. Hjelpemidler ved eksamen</li><li>§ 13. Fusk</li><li>§ 14. Vurdering – karaktersystem</li><li>§ 15. Sensur</li><li>§ 16. Begrunnelse for og klage over karakterfastsetting</li><li>§ 17. Klage over formelle feil ved eksamen</li><li>§ 18. Vitnemål</li><li>§ 19. Oppmøte til eksamen</li><li>§ 20. Sykdom i forbindelse med eksamen eller prøve</li><li>§ 21. Andre særlige grunner for fravær</li><li>§ 22. Fravær/forfall ved gruppeeksamen</li><li>§ 23. Fritak for eksamen eller prøve</li><li>§ 24. Ikrafttredelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-30-222" id="dokument"><h1>Forskrift om endring i forskrift om eksamener ved Høgskolen i Tromsø.</h1><section class="section" data-name="kapI" id="kapittel-1" data-lovdata-URL="LTI/forskrift/2003-01-30-222/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 12. juni 1996 nr. 590 om eksamener ved Høgskolen i Tromsø er det foretatt en rekke endringer. Forskriften lyder i sin helhet etter dette:</article><span class="futuretitle" id="kapittel-1-foreslåttittel-1">Kapittel 1. Innledende bestemmelser</span><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></span><article class="legalP" id="kapittel-1-foreslåttparagraf-1-ledd-1">Denne forskriften gjelder alle eksamener og prøver innenfor alle studier, emner eller kurs som inngår i godkjente studier ved Høgskolen i Tromsø.</article><article class="legalP" id="kapittel-1-foreslåttparagraf-1-ledd-2">For studier hvor det i medhold av lov om universiteter og høgskoler § 46 nr. 4 er fastsatt rammeplaner med bestemmelser om eksamener eller prøver som avviker fra denne forskriften, gjelder rammeplanens bestemmelser.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Utfyllende regler</span></span><article class="legalP" id="kapittel-1-foreslåttparagraf-2-ledd-1">Høgskoledirektøren kan innenfor rammen av denne forskriften fastsette utfyllende regler som gjelder ved alle eksamener eller prøver ved Høgskolen i Tromsø.</article><article class="legalP" id="kapittel-1-foreslåttparagraf-2-ledd-2">Avdelingsstyret kan innenfor rammen av denne forskriften fastsette utfyllende regler som gjelder særegne forhold ved den enkelte eksamen eller prøve på vedkommende avdeling.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-3-ledd-1"><table><tbody><tr><td data-text-align="left" data-vertical-align="top"><i>Student</i></td><td data-text-align="left" data-vertical-align="top">Med student mener denne forskrift en person som er tatt opp til et studium eller et fag ved Høgskolen i Tromsø, jf. lov om universiteter og høgskoler § 37, § 38 og § 39.</td></tr><tr><td data-text-align="left" data-vertical-align="top"><i>Privatist</i></td><td data-text-align="left" data-vertical-align="top">Med privatist mener denne forskrift en person som går opp til eksamen etter lov om universiteter og høgskoler § 40, og som ikke er opptatt ved faget eller studiet.</td></tr><tr><td data-text-align="left" data-vertical-align="top"><i>Rammeplan</i></td><td data-text-align="left" data-vertical-align="top">En plan for et studium der departementet har fastsatt nasjonale rammer for innholdet i studiet.</td></tr><tr><td data-text-align="left" data-vertical-align="top"><i>Fagplan</i></td><td data-text-align="left" data-vertical-align="top">En konkretisering av det faglige innholdet i studier som er regulert av rammeplan.</td></tr><tr><td data-text-align="left" data-vertical-align="top"><i>Studieplan</i></td><td data-text-align="left" data-vertical-align="top">Plan for det faglige innholdet i studier som ikke er regulert av rammeplan.</td></tr><tr><td data-text-align="left" data-vertical-align="top"><i>Eksamen</i></td><td data-text-align="left" data-vertical-align="top">Eksamen er betegnelse på en prøve eller vurdering når resultatet skal inngå på vitnemålet/innregnes i en karakter på vitnemålet eller karakterutskrift.</td></tr><tr><td data-text-align="left" data-vertical-align="top"><i>Utsatt eksamen</i></td><td data-text-align="left" data-vertical-align="top">Utsatt eksamen er den prøve som arrangeres for studenter som har vært sykemeldt eller hatt annet gyldig fravær ved ordinær eksamen.</td></tr><tr><td data-text-align="left" data-vertical-align="top"><i>Ny eksamen</i></td><td data-text-align="left" data-vertical-align="top">Ny eksamen er den prøve som arrangeres for studenter som ikke har bestått ordinær eksamen.</td></tr><tr><td data-text-align="left" data-vertical-align="top"><i>Studiepoeng</i></td><td data-text-align="left" data-vertical-align="top">Mål på omfanget av et studium, der et fullt studieår er normert til 60 studiepoeng.</td></tr><tr><td data-text-align="left" data-vertical-align="top"><i>Diploma supplement</i></td><td data-text-align="left" data-vertical-align="top">Vitnemålstillegg som informerer om og legger til rette for internasjonal forståelse av høgskolesystemet og den enkelte students utdanning. DS skal følge det originale vitnemålet og er bare gyldig sammen med dette.</td></tr><tr><td data-text-align="left" data-vertical-align="top"><i>Sensorveiledning</i></td><td data-text-align="left" data-vertical-align="top">Skal som minimum inneholde en kvalitativ beskrivelse av anvendelsen av karakterskalaen i den enkelte eksamen/eksamenskomponenter.</td></tr></tbody></table></article></article><span class="futuretitle" id="kapittel-1-foreslåttittel-2">Kapittel 2. Hvilke eksamener og prøver som arrangeres</span><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Eksamen eller prøve</span></span><article class="legalP" id="kapittel-1-foreslåttparagraf-4-ledd-1">Når det i denne forskriften brukes begrepet eksamen, omfatter dette alle former for eksamener og prøver som nevnt ovenfor med mindre noe annet går klart frem av språkbruken eller den sammenhengen begrepet er brukt i.</article><article class="legalP" id="kapittel-1-foreslåttparagraf-4-ledd-2">Eksamen eller prøve kan gjennomføres som:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-1"><article class="legalP" id="kapittel-1-foreslåttparagraf-4-ledd-2-punkt-1-ledd-1">skriftlig og/eller muntlig prøve i et studium/emne i form av skoleeksamen/hjemmeeksamen som gjennomføres individuelt eller gruppevis,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-2"><article class="legalP" id="kapittel-1-foreslåttparagraf-4-ledd-2-punkt-2-ledd-1">praktiske prøver,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-3"><article class="legalP" id="kapittel-1-foreslåttparagraf-4-ledd-2-punkt-3-ledd-1">gjennomføring av obligatorisk praksis,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-4"><article class="legalP" id="kapittel-1-foreslåttparagraf-4-ledd-2-punkt-4-ledd-1">fremsyninger og fremføringer,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-5"><article class="legalP" id="kapittel-1-foreslåttparagraf-4-ledd-2-punkt-5-ledd-1">prøver i instrumentalutøving,</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-4-ledd-2-punkt-6"><article class="legalP" id="kapittel-1-foreslåttparagraf-4-ledd-2-punkt-6-ledd-1">utført laboratoriearbeid, prosjektarbeid, praksisrapport, seminararbeid, mappevurdering, rapporter eller annen dokumentasjon.</article></article></li></ul></article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Utsatt og ny eksamen eller prøve</span></span><article class="legalP" id="kapittel-1-foreslåttparagraf-5-ledd-1">For kandidater som helt eller delvis ikke fullfører ordinær eksamen eller prøve og som har gyldig fravær eller forfall, jf. § 21 og § 22, arrangeres det utsatt eksamen slik at normal studieprogresjon kan opprettholdes, og så snart som mulig og senest innen utgangen av påfølgende semester, se § 10, tredje ledd.</article><article class="legalP" id="kapittel-1-foreslåttparagraf-5-ledd-2">For kandidater som har strøket ved ordinær eksamen eller prøve og videre deltagelse i utdanningen er avhengig av at eksamen er bestått, arrangeres det ny eksamen slik at normal studieprogresjon kan opprettholdes. Ny eksamen kan arrangeres samtidig som utsatt eksamen.</article><article class="legalP" id="kapittel-1-foreslåttparagraf-5-ledd-3">Studenter som på grunn av studier i utlandet ikke har kunnet gå opp til ordinær eksamen, har rett til utsatt eksamen, se § 10, tredje ledd.</article><article class="legalP" id="kapittel-1-foreslåttparagraf-5-ledd-4">Kandidater som har gyldig fravær eller forfall eller som stryker ved utsatt og ny eksamen, og dermed kan få avbrudd i studieprogresjonen, kan likevel ikke kreve at det arrangeres en ytterligere utsatt eller ny eksamen.</article><article class="legalP" id="kapittel-1-foreslåttparagraf-5-ledd-5">Utsatt eksamen etter første ledd og ny eksamen etter andre ledd kan arrangeres samtidig.</article><article class="legalP" id="kapittel-1-foreslåttparagraf-5-ledd-6">Utsatt og ny eksamen arrangeres normalt en gang hvert semester dersom en eller flere kandidater som i henhold til første, annet eller tredje ledd har rett til å avlegge utsatt eller ny eksamen har meldt seg opp innen fastsatt frist. Avdelingene avgjør om slik eksamen kan arrangeres i andre tilfeller, eller om den også skal være åpen for andre studenter.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Adgang til å avlegge eksamen etter tidligere ordninger ved endringer i fag- og studieplanen eller når kurs opphører</span></span><article class="legalP" id="kapittel-1-foreslåttparagraf-6-ledd-1">Ved vesentlige endringer i studieplan/fagplan skal det for et tidsrom på to år etter at ny plan trer i kraft:<ul class="defaultList"><li data-li-identifier="1." data-name="1."><article class="listArticle" id="kapittel-1-foreslåttparagraf-6-ledd-1-punkt-1"><article class="legalP" id="kapittel-1-foreslåttparagraf-6-ledd-1-punkt-1-ledd-1">være anledning til å avlegge eksamen eller prøve etter tidligere ordning. Gjelder endringen bare eksamensordningen, gis det bare anledning til å gå opp til eksamen eller prøve etter tidligere ordning dersom studiet var påbegynt før den nye studie-/fagplanen trådte i kraft.</article></article></li><li data-li-identifier="2." data-name="2."><article class="listArticle" id="kapittel-1-foreslåttparagraf-6-ledd-1-punkt-2"><article class="legalP" id="kapittel-1-foreslåttparagraf-6-ledd-1-punkt-2-ledd-1">tilrettelegges studiemuligheter etter tidligere ordning, hvis det med rimelighet kan antas at den nye ordningen vil forsinke studenter som har påbegynt studiet etter tidligere ordning. Slikt studietilbud trenger en likevel ikke å tilby hvis det bare er aktuelt for studenter som allerede har fulgt undervisningen i emnet men som ikke har bestått eksamen.</article></article></li></ul></article><article class="legalP" id="kapittel-1-foreslåttparagraf-6-ledd-2">Eksamenskandidater som ikke er tatt opp som studenter ved Høgskolen i Tromsø, må gå opp til eksamen eller prøve etter den eksamensordningen som til enhver tid gjelder.</article></article><span class="futuretitle" id="kapittel-1-foreslåttittel-3">Kapittel 3. Oppmelding</span><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Rett til å melde seg opp til eksamen eller prøve</span></span><article class="legalP" id="kapittel-1-foreslåttparagraf-7-ledd-1">Studenter som er opptatt til et fag, emne eller studium ved Høgskolen i Tromsø kan melde seg opp til de eksamener og prøver som inngår i studiet eller faget så fremt de ellers fyller vilkårene i denne paragraf og § 9.</article><article class="legalP" id="kapittel-1-foreslåttparagraf-7-ledd-2">Andre som ikke er opptatt til vedkommende studium/emne ved Høgskolen i Tromsø, men som oppfyller de generelle og eventuelt spesielle opptakskrav og øvrige krav for å melde seg opp til eksamen i vedkommende emne eller studium, kan melde seg opp til eksamen etter nærmere regler fastsatt av styret. Opptaksorganet avgjør om vilkår for oppmelding er innfridd.</article><article class="legalP" id="kapittel-1-foreslåttparagraf-7-ledd-3">Avdelingsstyret kan bestemme at særskilte arbeidskrav må være oppfylte, at bestemte eksamener eller prøver må være fullførte eller at obligatorisk undervisning og praksisopplæring må være gjennomgått og godkjent før eksamen i de enkelte studium/emner kan avlegges. Opplysninger om dette tas inn i studie- og fagplan. Kandidater som ikke oppfyller vilkårene kan nektes adgang til eksamen, prøve eller til å fortsette et studium.</article><article class="legalP" id="kapittel-1-foreslåttparagraf-7-ledd-4">Semesteravgift til studentsamskipnaden må være betalt før kandidaten kan avlegge eksamen eller prøve. Avdelingsstyret/avdelingen kan bestemme at også særskilt fastsatt avgift for kopiering, papir og KOPINOR-avgift og eventuell studieavgift må være betalt før kandidaten kan avlegge eksamen eller prøve.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Kunngjøring og oppmelding til eksamen</span></span><article class="legalP" id="kapittel-1-foreslåttparagraf-8-ledd-1">Eksamener og prøver avholdes i henhold til kunngjort fag- og studieplan innenfor de studium og emner som det tilbys undervisning i. Tid og sted for den enkelte eksamen fastsettes og kunngjøres av den enkelte avdeling.</article><article class="legalP" id="kapittel-1-foreslåttparagraf-8-ledd-2">Avdelingen fastsetter oppmeldingsfristene som gjelder for hver eksamen, og disse kunngjøres i veven, og i enten fag- og studieplanen, ved oppslag på avdelingen eller i Class Fronter. Det kan også fastsettes felles oppmeldingsfrist for alle eksamener i ett semester.</article><article class="legalP" id="kapittel-1-foreslåttparagraf-8-ledd-3">Avdelingen fastsetter om oppmelding til eksamen skal skje kollektivt, og for hvilket studium eller emner dette gjelder. Kollektiv oppmelding omfatter alle studenter som er registrerte og har betalt semesteravgift og eventuell materiell og/eller studieavgift innen de fastsatte frister, utenom de som har meldt fra skriftlig at de har sluttet.</article><article class="legalP" id="kapittel-1-foreslåttparagraf-8-ledd-4">I studium eller emner som ikke har kollektiv oppmelding, skal det være individuell, skriftlig oppmelding til hver enkelt eksamen eller prøve.</article><article class="legalP" id="kapittel-1-foreslåttparagraf-8-ledd-5">Den enkelte student er selv ansvarlig for å kontrollere at han/hun er oppmeldt til eksamen.</article><article class="legalP" id="kapittel-1-foreslåttparagraf-8-ledd-6">Ny og utsatt eksamen avholdes ved behov, jf. § 5. Tid og sted fastsettes av vedkommende avdeling og kunngjøres ved oppslag eller ved direkte meddelelse til dem det gjelder. Innlevering av obligatoriske rapporter, oppgaver, arbeidskrav e.l. fastsettes av faglærer og meddeles direkte til dem det gjelder.</article><article class="legalP" id="kapittel-1-foreslåttparagraf-8-ledd-7">Avdelingen kan etter søknad i særlige tilfeller gi dispensasjon fra oppmeldingsfristen. Avslag på søknad om dispensasjon kan påklages til styrets klagenemnd. Høgskoledirektøren kan i utfyllende regler fastsette nærmere kriterier for når dispensasjon bør gis.</article><article class="legalP" id="kapittel-1-foreslåttparagraf-8-ledd-8">Trekk fra eksamen må skje skriftlig senest 10 dager før eksamen begynner. Det er ikke anledning til å trekke seg fra obligatoriske praksisstudier, praksisperioder, praktiske arbeider, laboratorieforsøk eller lignende oppgaver eller prøver som varer sammenhengende lenger enn to uker. En kan normalt bare trekke seg fra eksamen to ganger i samme fag, kurs eller emne.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Rett til å melde seg opp til eksamen flere ganger/tap av studierett</span></span><article class="legalP" id="kapittel-1-foreslåttparagraf-9-ledd-1">En student har ikke rett til å fremstille seg til samme eksamen ved Høgskolen i Tromsø mer enn tre ganger. Etter søknad kan avdelingsstyret i særlige tilfeller gi dispensasjon fra denne bestemmelsen. Avslag på søknad om dispensasjon kan påklages til styrets klagenemnd.</article><article class="legalP" id="kapittel-1-foreslåttparagraf-9-ledd-2">Ved ikke bestått praksisstudium/-periode ved utdanningene kan studenten ta praksisstudiet/-perioden opp igjen én gang. Dersom studenten da får ikke bestått, må vedkommende slutte på utdanningen. Dette skal studenten gjøres skriftlig særskilt oppmerksom på før andre praksisstudium/-periode påbegynnes. Dersom nasjonale rammeplaner gir anledning til flere praksisforsøk, gjelder rammeplanens bestemmelser. Søknad om et tredje praksisforsøk settes frem for avdelingsstyret selv. Bestemmelsene i dette ledd gjelder tilsvarende for laboratoriekurs.</article><article class="legalP" id="kapittel-1-foreslåttparagraf-9-ledd-3">Høgskoledirektøren kan i utfyllende regler fastsette nærmere kriterier for dispensasjon fra bestemmelsene i de to foregående ledd.</article><article class="legalP" id="kapittel-1-foreslåttparagraf-9-ledd-4">Når en student har avlagt eksamen eller prøve på nytt, gjelder den beste karakteren.</article><article class="legalP" id="kapittel-1-foreslåttparagraf-9-ledd-5">En student som etter tre forsøk ikke har bestått eksamen i et obligatorisk emne, eller som uten rimelig grunn avviker fra den fastsatte studieprogresjon slik at studietiden forlenges med minst 2 år, kan fratas ordinær studieplass. Vedtak om dette gjøres av avdelingsstyret selv, og studenten skal ha skriftlig varsel i rimelig tid før saken avgjøres. Klage på avdelingsstyrets vedtak avgjøres av styrets klagenemnd.</article></article><span class="futuretitle" id="kapittel-1-foreslåttittel-4">Kapittel 4. Eksamensavviklingen</span><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Avvikling av eksamener og prøver</span></span><article class="legalP" id="kapittel-1-foreslåttparagraf-10-ledd-1">Eksamen eller prøve skal normalt skje i form av individuell prøving slik at studentenes kunnskaper og ferdigheter blir prøvet og vurdert på en upartisk og faglig betryggende måte.</article><article class="legalP" id="kapittel-1-foreslåttparagraf-10-ledd-2">Når bedømmelsen av en gruppeeksamen eller -prøve inngår i sluttevalueringen for et studium eller emne, eller gir grunnlag for fastsettelse av selvstendig karakter på vitnemålet, skal slik eksamen eller prøve organiseres slik at hver enkelt deltakers kunnskaper og ferdigheter også kan vurderes på individuelt grunnlag.</article><article class="legalP" id="kapittel-1-foreslåttparagraf-10-ledd-3">Hvilken eksamens- eller prøveform som skal inngå i evalueringen og hvorledes oppgaver skal gjennomføres, bedømmes eller vurderes, tas inn i og skal gå frem av fag- og studieplanene for hvert studium eller emne. Ved privatisteksamener og ny og utsatt eksamen kan prøveformen være forskjellig fra ordinær eksamen.</article><article class="legalP" id="kapittel-1-foreslåttparagraf-10-ledd-4">Muntlig eksamen skal være offentlig, jf. lovens § 50 nr. 3. Det samme gjelder for kunstneriske/estetiske utøvinger.</article><article class="legalP" id="kapittel-1-foreslåttparagraf-10-ledd-5">Dersom hensynet til gjennomføring av en eksamen eller prøve tilsier det, kan avdelingsstyret/avdelingen bestemme at den i sin helhet skal være lukket for offentligheten.</article><article class="legalP" id="kapittel-1-foreslåttparagraf-10-ledd-6">Når tungtveiende hensyn taler for det, kan eksamen som nevnt i fjerde ledd i det enkelte tilfelle lukkes for offentligheten etter ønske fra vedkommende eksamenskandidat så fremt minst en av sensorene også går inn for det.</article><article class="legalP" id="kapittel-1-foreslåttparagraf-10-ledd-7">Avdelingene oppnevner eksamensansvarlig(e) faglærer(e) for avvikling av den enkelte eksamen. Hvem som er eksamensansvarlig faglærer kunngjøres samtidig med kunngjøring av eksamen, jf. § 8.</article></article><article class="futureLegalArticle" data-name="§11" id="kapittel-1-foreslåttparagraf-11"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Særordninger under eksamen</span></span><article class="legalP" id="kapittel-1-foreslåttparagraf-11-ledd-1">Kandidater som har behov for det kan etter søknad få spesiell tilrettelegging ved den praktiske gjennomføringen av eksamen eller prøve. Det kan også gis særordninger ved hjemmeeksamen. Skriftlig søknad om slik tilrettelegging må leveres innen de fristene som er fastsatt for oppmelding til eksamen og skal dokumenteres med attest fra sakkyndig instans. Attesten skal inneholde en vurdering av studentens nedsatte yteevne i eksamenssituasjonen. Ved kollektiv eksamensoppmelding fastsetter avdelingen en frist for søknad om særordninger. Hvis behovet for særordninger først melder seg etter at fristen er utløpt, kan det gis dispensasjon fra søknadsfristen.</article><article class="legalP" id="kapittel-1-foreslåttparagraf-11-ledd-2">Høgskoledirektøren kan gi utfyllende regler om hva som kan gi grunn til særordninger og hvilke særordninger som kan gis.</article></article><article class="futureLegalArticle" data-name="§12" id="kapittel-1-foreslåttparagraf-12"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Hjelpemidler ved eksamen</span></span><article class="legalP" id="kapittel-1-foreslåttparagraf-12-ledd-1">Hjelpemidler ved eksamen omfatter skrevne og trykte hjelpemidler, kalkulator og ev. tegneutstyr. Hvilke hjelpemidler som tillates brukt ved den enkelte eksamen skal være oppgitt på forhånd, enten i fag-/studieplanen eller i særskilt skriftlig orientering, og skal dessuten tydelig fremgå av eksamensoppgavene.</article><article class="legalP" id="kapittel-1-foreslåttparagraf-12-ledd-2">Avdelingsstyret gir utfyllende regler om hvilke hjelpemidler, blant annet hvilke kalkulatortyper eller pc-er, som kan nyttes under eksamen.</article><article class="legalP" id="kapittel-1-foreslåttparagraf-12-ledd-3">Det er ikke tillatt å ha med seg eller bruke elektronisk utstyr under eksamen, herunder mobiltelefon.</article><article class="legalP" id="kapittel-1-foreslåttparagraf-12-ledd-4">Overtredelse av bestemmelsene i denne paragrafen betraktes som fusk eller forsøk på fusk.</article></article><article class="futureLegalArticle" data-name="§13" id="kapittel-1-foreslåttparagraf-13"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Fusk</span></span><article class="legalP" id="kapittel-1-foreslåttparagraf-13-ledd-1">Dersom det under eksamen og sensur oppstår mistanke om fusk eller forsøk på fusk, skal studenten straks gjøres oppmerksom på at han/hun vil bli rapportert. Dette gjelder også for student som eventuelt yter hjelp. Studenten kan da velge om han/hun vil fortsette eller avbryte eksamen.</article><article class="legalP" id="kapittel-1-foreslåttparagraf-13-ledd-2">Fusk eller forsøk på fusk ved hjemmeeksamen kan være kopiering eller avskriving uten henvisninger. Dette gjelder også dersom besvarelsen er preget av manglende selvstendighet i arbeidet, f.eks. fordi besvarelsen er svært lik en annen/andre besvarelse(r), eller fordi den åpenbart er utført av andre enn studenten.</article><article class="legalP" id="kapittel-1-foreslåttparagraf-13-ledd-3">Konsekvenser for studenten ved fusk/forsøk på fusk fremgår av § 42 og § 54 i lov om universiteter og høgskoler.</article></article><span class="futuretitle" id="kapittel-1-foreslåttittel-5">Kapittel 5. Karakterer, sensur m.m.</span><article class="futureLegalArticle" data-name="§14" id="kapittel-1-foreslåttparagraf-14"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Vurdering – karaktersystem</span></span><article class="legalP" id="kapittel-1-foreslåttparagraf-14-ledd-1">Ved bedømmelse av eksamen eller prøve skal det normalt benyttes karakterer etter en skala med fem trinn fra A til E for bestått og F for ikke bestått, med A som beste karakter. Karakterbetegnelsen bestått/ikke bestått benyttes normalt ved vurdering av praksisstudier, laboratorierapporter, prosjektarbeider, seminararbeider, forprøver, obligatoriske øvinger e.l., men kan også benyttes ved skriftlige eller muntlige eksamener.</article><article class="legalP" id="kapittel-1-foreslåttparagraf-14-ledd-2">Dersom endelig karakter fastsettes på grunnlag av flere deleksamener, må disse ha samme vurderingsuttrykk. Når resultatet av flere eksamener inngår i en samlet karakter benyttes flg. skala for å beregne gjennomsnittet: A=5, B=4, C=3, D=2, E=1. Det benyttes vanlige forhøyningsregler. Tallverdiene brukes ved utregning når flere eksamensresultater skal inngå i samlet snittkarakter på vitnemålet, ved utregning av hovedkarakter og ved rangering av søkere til videreutdanninger og høyere grads studium.</article><article class="legalP" id="kapittel-1-foreslåttparagraf-14-ledd-3">Det kan bare gis samlet karakter/gjennomsnittkarakter/hovedkarakter, når karaktergrunnlaget kun er tall eller kun bokstaver.</article><article class="legalP" id="kapittel-1-foreslåttparagraf-14-ledd-4">Kandidater som leverer blank besvarelse, eller som trekker seg under eksamen eller prøve uten gyldig grunn, får henholdsvis karakteren F eller ikke bestått. Det samme gjelder for kandidater som uten gyldig grunn ikke leverer rapporter, arbeider, hjemmeoppgaver e.l. innen fastsatte frister.</article><article class="legalP" id="kapittel-1-foreslåttparagraf-14-ledd-5">Kandidater som ikke møter til eksamen eller prøve eller trekker seg etter fristens utløp uten gyldig grunn får registrert «Ikke møtt», som teller som ett eksamensforsøk.</article></article><article class="futureLegalArticle" data-name="§15" id="kapittel-1-foreslåttparagraf-15"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Sensur</span></span><article class="legalP" id="kapittel-1-foreslåttparagraf-15-ledd-1">Når resultatet fra eksamener, prøver, bedømmelser av oppgaver eller annen vurdering inngår på vitnemålet eller innregnes i karakteren for et studium eller emne, oppnevner avdelingen sensorer etter forslag fra fagmiljøene. Det skal utarbeides sensorveiledning for hver eksamen.</article><article class="legalP" id="kapittel-1-foreslåttparagraf-15-ledd-2">Det oppnevnes minimum to sensorer. Ekstern sensor skal anvendes på minimum en tredel av alle enkeltstudenters totale antall eksamener der karakteren inngår på vitnemål eller karakterutskrift eller inngår i beregningen av karakter for vitnemål eller endelig karakterutskrift. Vurdering av praksisopplæring o.l. er unntatt fra kravet om ekstern sensor.</article><article class="legalP" id="kapittel-1-foreslåttparagraf-15-ledd-3">Ekstern sensor skal anvendes minimum hver tredje gang en ordinær enkelteksamen avvikles og ekstern sensor skal som minimum uttale seg om evalueringsordningen synes hensiktsmessig.</article><article class="legalP" id="kapittel-1-foreslåttparagraf-15-ledd-4">Ved bedømmelse av kandidatens selvstendige arbeid i høyere grad (master) skal det være minst to sensorer, hvorav minst en ekstern.</article><article class="legalP" id="kapittel-1-foreslåttparagraf-15-ledd-5">Oppgavebesvarelser som tidligere har fått endelig sensur, kan ikke leveres til bedømmelse på nytt.</article><article class="legalP" id="kapittel-1-foreslåttparagraf-15-ledd-6">Sensuren skal foreligge innen tre uker hvis ikke særlige grunner gjør det nødvendig å bruke mer tid. Hvis det ved en enkelt eksamen ikke er mulig å skaffe det antall kvalifiserte sensorer som er nødvendig for å avvikle sensuren på tre uker, kan sensurfristen forlenges med inntil tre uker etter vedtak av styret. Slikt vedtak må være gjort før eksamen avvikles.</article><article class="legalP" id="kapittel-1-foreslåttparagraf-15-ledd-7">Adgangen til å forlenge sensurfristen etter foregående ledd gjelder foreløpig for fem år fra 1. mars 2001, jf. § 50 nr. 4 i lov om universiteter og høgskoler.</article></article><article class="futureLegalArticle" data-name="§16" id="kapittel-1-foreslåttparagraf-16"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Begrunnelse for og klage over karakterfastsetting</span></span><article class="legalP" id="kapittel-1-foreslåttparagraf-16-ledd-1">Kandidaten har rett til å få en begrunnelse for karakterfastsettingen av sine prestasjoner. Ved muntlig eksamen eller bedømmelse av praktiske ferdigheter må krav om begrunnelse fremsettes innen en time etter at karakteren er meddelt. Ved krav om begrunnelse eller klage over praktiske ferdigheter, må arbeidet leveres inn til avdelingen samtidig som krav fremsettes. Ved annen bedømmelse må krav om begrunnelse fremsettes innen én uke etter at kandidaten fikk kjennskap til karakteren, men aldri mer enn tre uker fra karakteren ble kunngjort. Begrunnelse gis muntlig eller skriftlig etter sensors valg.</article><article class="legalP" id="kapittel-1-foreslåttparagraf-16-ledd-2">En kandidat kan klage skriftlig over karakteren for sin prestasjon innen tre uker etter at eksamensresultatet er kunngjort. Dette gjelder både ved skriftlig individuell eksamen og ved skriftlig gruppeeksamen. Ny sensurering skal da foretas med nye sensorer, hvorav en ekstern og karakteren kan endres både til gunst og til ugunst for klager.</article><article class="legalP" id="kapittel-1-foreslåttparagraf-16-ledd-3">Klage på karakterfastsettelsen skal fremsettes etter at endelig eksamenskarakter er fastsatt, med mindre annet fremgår av studie/-fagplan, jf. universitets og høgskolelovens § 52 nr. 4.</article><article class="legalP" id="kapittel-1-foreslåttparagraf-16-ledd-4">Ved klage på karakter eller på formelle feil etter at kandidaten har mottatt vitnemål, må vitnemålet leveres inn samtidig for at klagen skal kunne behandles.</article><article class="legalP" id="kapittel-1-foreslåttparagraf-16-ledd-5">Hvis en karakter skal fastsettes på grunnlag av både skriftlig og muntlig prøve, og en student som har bestått den skriftlige delen klager på karakteren, må vedkommende likevel møte opp til den muntlige prøven for å få bestått eksamen. Fører klagebehandlingen til at karakteren på den skriftlige delen blir endret, må studenten gå opp til ny muntlig prøve.</article><article class="legalP" id="kapittel-1-foreslåttparagraf-16-ledd-6">Bedømmelse av muntlig prestasjon eller annen bedømmelse som på grunn av prøvens art ikke lar seg etterprøve, som f.eks. praksisevaluering, kan ikke påklages unntatt ved formelle feil.</article><article class="legalP" id="kapittel-1-foreslåttparagraf-16-ledd-7">Nærmere regler om frister og fremgangsmåte ved klagebehandlingen er gitt i universitets- og høgskolelovens § 52, i forvaltningsloven kapittel VI og i utfyllende regler til denne forskriften.</article></article><article class="futureLegalArticle" data-name="§17" id="kapittel-1-foreslåttparagraf-17"><span class="futureLegalArticleHeader"><span class="legalArticleValue">§ 17</span>. <span class="legalArticleTitle">Klage over formelle feil ved eksamen</span></span><article class="legalP" id="kapittel-1-foreslåttparagraf-17-ledd-1">Med hjemmel i forvaltningslovens kapittel VI og universitets- og høgskolelovens § 51 kan den som har vært oppe til eksamen eller prøve, klage over formelle feil. Slik klage må være fremsatt innen tre uker etter at kandidaten er eller burde vært kjent med det forhold som begrunner klagen. Styrets klagenemnd er klageinstans.</article></article><article class="futureLegalArticle" data-name="§18" id="kapittel-1-foreslåttparagraf-18"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Vitnemål</span></span><article class="legalP" id="kapittel-1-foreslåttparagraf-18-ledd-1">Studenter som har fullført og bestått grad, yrkesutdanning eller annet utdanningsprogram etter bestemmelsene i § 45 nr. 1 i universitets- og høgskoleloven får utstedt vitnemål. Engelskspråklig vitnemålstillegg (Diploma Supplement) utstedes til studenter som får utstedt vitnemål. Studenter som får karakterutskrift, kan be om at dette utstedes engelskspråklig.</article><article class="legalP" id="kapittel-1-foreslåttparagraf-18-ledd-2">Studenter som ikke har avsluttet slik utdanning, kan få karakterutskrift for de eksamener eller prøver de har avlagt og bestått.</article><article class="legalP" id="kapittel-1-foreslåttparagraf-18-ledd-3">Studenter som oppfyller vilkårene for bachelorgrad, men som ikke har fullført studieprogram som automatisk utløser graden, kan søke om graden.</article><article class="legalP" id="kapittel-1-foreslåttparagraf-18-ledd-4">Dersom en student har fått fritak for eksamen etter reglene i § 23, skal dette fremgå av vitnemålet.</article><article class="legalP" id="kapittel-1-foreslåttparagraf-18-ledd-5">Høgskolen tildeler autorisasjon for helsepersonell i forbindelse med utstedelse av vitnemål, når dette er fastsatt i forskrift i medhold av lov om helsepersonell av 2. juli 1999 nr. 64.</article></article><span class="futuretitle" id="kapittel-1-foreslåttittel-6">Kapittel 6. Oppmøte, forfall, fravær</span><article class="futureLegalArticle" data-name="§19" id="kapittel-1-foreslåttparagraf-19"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Oppmøte til eksamen</span></span><article class="legalP" id="kapittel-1-foreslåttparagraf-19-ledd-1">Kandidatene skal møte opp i eksamenslokalet minst 15 minutter før eksamen starter.</article><article class="legalP" id="kapittel-1-foreslåttparagraf-19-ledd-2">Kandidater som møter etter at eksamen har startet, får gjennomføre eksamen dersom ingen kandidater allerede har forlatt eksamenslokalet. Kandidater får forlate eksamenslokalet først 30 minutter etter at eksamen har startet.</article><article class="legalP" id="kapittel-1-foreslåttparagraf-19-ledd-3">Kandidater som møter opp til eksamen må kunne legitimere seg ved fremvisning av gyldig studiekort, og skal kvittere egenhendig ved tildeling av kandidatnummer. Ved innlevering av skriftlige eksamensbesvarelser skal normalt bare kandidatnummer være påført.</article></article><article class="futureLegalArticle" data-name="§20" id="kapittel-1-foreslåttparagraf-20"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Sykdom i forbindelse med eksamen eller prøve</span></span><article class="legalP" id="kapittel-1-foreslåttparagraf-20-ledd-1">Dersom en kandidat ikke kan møte til eksamen på grunn av sykdom som er oppstått etter at trekkfristen for eksamensoppmelding er utløpt, må legeattest sendes eller leveres avdelingen senest to døgn etter den første eksamen som attesten gjelder for.</article><article class="legalP" id="kapittel-1-foreslåttparagraf-20-ledd-2">En kandidat som blir syk under eksamen, må gi beskjed til hovedinspektør, straks oppsøke lege og levere legeattest senest to døgn etter den avbrutte eksamen.</article><article class="legalP" id="kapittel-1-foreslåttparagraf-20-ledd-3">En kandidat som ikke kan fremstille seg til en hjemmeeksamen på grunn av sykdom som er oppstått etter at trekkfristen for eksamensoppmelding er utløpt, eller som blir syk under hjemmeeksamen, må sende eller levere legeattest til studieadministrasjonen ved avdelingen senest to døgn etter at innleveringsfristen er utløpt. Det samme gjelder ved prosjektoppgaver, laboratorierapporter, praksisstudier samt andre skriftlige eller praktiske arbeider hvor det er fastsatt en bestemt frist for rapportens eller arbeidets avslutning/innlevering.</article><article class="legalP" id="kapittel-1-foreslåttparagraf-20-ledd-4">Legeattesten skal i alle tilfelle angi tidsrommet for sykemeldingen.</article><article class="legalP" id="kapittel-1-foreslåttparagraf-20-ledd-5">Dersom det ikke er mulig å fremskaffe legeattest innen fristen, må kandidaten gi beskjed til studieadministrasjonen ved avdelingen innen fristens utløp for avtale om ny og endelig frist.</article><article class="legalP" id="kapittel-1-foreslåttparagraf-20-ledd-6">Bekreftet sykdomsforfall gir rett til utsatt prøve etter § 5. Ved hjemmeeksamen eller tilsvarende prøve hvor fastsatt eksamenstid er mer enn to uker kan det alternativt gis utsatt innleveringsfrist med inntil 2 dager. Søknad om utsatt frist må være vedlagt legeattest og må leveres studieadministrasjonen ved avdelingen umiddelbart etter sykemeldingsperioden og senest 1 dag før innleveringsfristen.</article></article><article class="futureLegalArticle" data-name="§21" id="kapittel-1-foreslåttparagraf-21"><span class="futureLegalArticleHeader"><span class="legalArticleValue">§ 21</span>. <span class="legalArticleTitle">Andre særlige grunner for fravær</span></span><article class="legalP" id="kapittel-1-foreslåttparagraf-21-ledd-1">Dersom en kandidat av andre særlige grunner ikke kan møte til eksamen eller fullføre påbegynt eksamen, må kandidaten umiddelbart gi melding om dette til studieadministrasjon eller hovedinspektør.</article><article class="legalP" id="kapittel-1-foreslåttparagraf-21-ledd-2">Kandidaten skal innenfor de samme fristene som gjelder ved sykdom gi en skriftlig redegjørelse for og dokumentere hvilke særlige grunner som påberopes.</article><article class="legalP" id="kapittel-1-foreslåttparagraf-21-ledd-3">Avdelingen avgjør om kandidaten får godkjent gyldig forfall etter denne paragraf eller skal anses å ha strøket til eksamen, jf. § 14. Vedtaket kan påklages til styrets klagenemnd. Bestemmelsen om hjemmeeksamener i § 20 siste ledd gjelder tilsvarende så langt den passer.</article><article class="legalP" id="kapittel-1-foreslåttparagraf-21-ledd-4">Høgskoledirektøren kan gi utfyllende regler om hvilke særlige grunner som gir gyldig forfall.</article></article><article class="futureLegalArticle" data-name="§22" id="kapittel-1-foreslåttparagraf-22"><span class="futureLegalArticleHeader"><span class="legalArticleValue">§ 22</span>. <span class="legalArticleTitle">Fravær/forfall ved gruppeeksamen</span></span><article class="legalP" id="kapittel-1-foreslåttparagraf-22-ledd-1">En kandidat som deltar i gruppeeksamen og får fravær eller forfall i samsvar med bestemmelsene i § 20 og § 21, skal anses for ikke å ha deltatt under eksamen.</article><article class="legalP" id="kapittel-1-foreslåttparagraf-22-ledd-2">Dersom gruppa opprinnelig besto av inntil fire personer, skal det fastsettes ny innleveringsfrist eller nytt eksamenstidspunkt for de resterende gruppemedlemmene.</article><article class="legalP" id="kapittel-1-foreslåttparagraf-22-ledd-3">Blir gruppearbeidet pga. forhold som nevnt i første ledd vesentlig annerledes enn forutsatt, kan enten faglæreren eller kandidatene på gruppa hver for seg kreve at det fastsettes en ny eksamensoppgave. Oppnås ikke enighet, avgjøres spørsmålet med endelig virkning av avdelingsstyret.</article><article class="legalP" id="kapittel-1-foreslåttparagraf-22-ledd-4">Dersom gruppa opprinnelig besto av fem eller flere personer, skal gruppeeksamen fullføres for de resterende etter de fastsatte bestemmelsene om omfang, innleveringsfrist og eksamenstidspunkt. Når særlige grunner tilsier det, kan likevel bestemmelsene i tredje ledd anvendes tilsvarende.</article><article class="legalP" id="kapittel-1-foreslåttparagraf-22-ledd-5">Dersom flere enn én kandidat på gruppa får fravær eller forfall, må det i hvert enkelt tilfelle vurderes om eksamen for de resterende skal fullføres. Det må da tas hensyn til de fraværendes bidrag eller forventede bidrag og de resterendes muligheter til å gjennomføre eksamen. Bestemmelsene i tredje ledd gjelder da tilsvarende.</article></article><article class="futureLegalArticle" data-name="§23" id="kapittel-1-foreslåttparagraf-23"><span class="futureLegalArticleHeader"><span class="legalArticleValue">§ 23</span>. <span class="legalArticleTitle">Fritak for eksamen eller prøve</span></span><article class="legalP" id="kapittel-1-foreslåttparagraf-23-ledd-1">En student skal få fritak for eksamen eller prøve når det godtgjøres at tilsvarende eksamen eller prøve er avlagt ved samme eller annen institusjon. Dokumentasjon av realkompetanse kan også gi grunnlag for fritak. Vedkommende avdelingsstyre, eventuelt dekan på avdelingsstyrets fullmakt, avgjør saker om fritak. Vedtak i slike saker kan påklages til styrets klagenemnd.</article></article><article class="futureLegalArticle" data-name="§24" id="kapittel-1-foreslåttparagraf-24"><span class="futureLegalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></span><article class="legalP" id="kapittel-1-foreslåttparagraf-24-ledd-1">Denne forskriften trer i kraft 1. august 1996. Samtidig oppheves alle forskrifter om eksamener og prøver ved Høgskolen i Tromsø som ble gitt forlenget virkning ved styrets vedtak i sak 124/95.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-01-30-222/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft fra 1. august 2003.</article></section></main></body></html>