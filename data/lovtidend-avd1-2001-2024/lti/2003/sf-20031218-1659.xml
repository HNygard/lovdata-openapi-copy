<!DOCTYPE html><html lang="no"><head><title>Forskrift om fosterhjem.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-18-1659</dd><dt class="dokid">DokumentID</dt><dd class="dokid">LTI/forskrift/2003-12-18-1659</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2918</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-21-1244</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§4-22</li></ul></dd><dt class="dateOfPublication">Kunngjort</dt><dd class="dateOfPublication">2003-12-30</dd><dt class="journalNumber">Journalnummer</dt><dd class="journalNumber">2003-1478</dd><dt class="titleShort">Korttittel</dt><dd class="titleShort">Forskrift om fosterhjem</dd><dt class="title">Tittel</dt><dd class="title">Forskrift om fosterhjem.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 18. desember 2003 med hjemmel i lov av 17. juli 1992 nr. 100 om barneverntjenester § 4-22 tredje ledd.</dd><dt class="refid">RefID</dt><dd class="refid">forskrift/2003-12-18-1659</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fosterhjem.<ul class="tocSubUl"><li>§ 1. Definisjoner</li><li>§ 2. Rekruttering, formidling, nødvendig opplæring og generell veiledning av fosterhjem</li><li>§ 3. Generelle krav til fosterforeldre</li><li>§ 4. Valg av fosterhjem til det enkelte barn</li><li>§ 5. Godkjenning av fosterhjem</li><li>§ 6. Avtale om barneverntjenestens og fosterforeldrenes forpliktelser ved fosterhjemsplassering</li><li>§ 7. Barneverntjenestens oppfølging og kontroll av barnets situasjon i fosterhjemmet</li><li>§ 8. Tilsyn med fosterhjemmet</li><li>§ 9. Utføring av tilsyn og rapportering</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-18-1659" id="dokument"><h1>Forskrift om fosterhjem.</h1><article class="legalArticle" data-lovdata-URL="LTI/forskrift/2003-12-18-1659/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-1-punkt-1"><article class="legalP" id="paragraf-1-punkt-1-ledd-1">Med fosterhjem menes, jf. barnevernloven § 4-22, første ledd: <ul class="defaultList"><li data-li-identifier="a)" data-name="a)"><article class="listArticle" id="paragraf-1-punkt-1-ledd-1-punkt-1"><article class="legalP" id="paragraf-1-punkt-1-ledd-1-punkt-1-ledd-1">private hjem som tar imot barn til oppfostring på grunnlag av barneverntjenestens beslutning om hjelpetiltak etter barnevernloven § 4-4, eller i samband med omsorgsovertakelse etter barnevernloven § 4-12 eller § 4-8 annet og tredje ledd,</article></article></li><li data-li-identifier="b)" data-name="b)"><article class="listArticle" id="paragraf-1-punkt-1-ledd-1-punkt-2"><article class="legalP" id="paragraf-1-punkt-1-ledd-1-punkt-2-ledd-1">private hjem som skal godkjennes etter barnevernloven § 4-7.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-1-punkt-2"><article class="legalP" id="paragraf-1-punkt-2-ledd-1">Med omsorgskommunen menes den kommune som har ansvaret etter barnevernloven § 8-4 annet ledd.</article></article></li><li data-li-identifier="3." data-name="3."><article class="listArticle" id="paragraf-1-punkt-3"><article class="legalP" id="paragraf-1-punkt-3-ledd-1">Med fosterhjemskommunen menes den kommune der fosterhjemmet ligger.</article></article></li></ul></article><article class="legalArticle" data-lovdata-URL="LTI/forskrift/2003-12-18-1659/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rekruttering, formidling, nødvendig opplæring og generell veiledning av fosterhjem</span></h2><article class="legalP" id="paragraf-2-ledd-1">Statlig regional barnevernmyndighet har ansvaret for rekruttering og formidling av fosterhjem.</article><article class="legalP" id="paragraf-2-ledd-2">Statlig regional barnevernmyndighet har ansvaret for at fosterhjemmene får nødvendig opplæring og generell veiledning.</article></article><article class="legalArticle" data-lovdata-URL="LTI/forskrift/2003-12-18-1659/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle krav til fosterforeldre</span></h2><article class="legalP" id="paragraf-3-ledd-1">Fosterforeldre må ha særlig evne, tid og overskudd til å gi barn et trygt og godt hjem. Fosterforeldre må ha en stabil livssituasjon, alminnelig god helse og gode samarbeidsevner. De må også ha økonomi, bolig og sosialt nettverk som gir barn mulighet til livsutfoldelse.</article><article class="legalP" id="paragraf-3-ledd-2">Fosterforeldre må ha god vandel og må kunne legge frem tilfredsstillende politiattest, jf. barnevernloven § 6-10 tredje ledd.</article></article><article class="legalArticle" data-lovdata-URL="LTI/forskrift/2003-12-18-1659/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Valg av fosterhjem til det enkelte barn</span></h2><article class="legalP" id="paragraf-4-ledd-1">Ved valg av fosterhjem til et barn skal barneverntjenesten legge avgjørende vekt på hensynet til barnets beste, jf. barnevernloven § 4-1. Barneverntjenesten må vurdere om fosterforeldrene har de nødvendige forutsetninger til å ivareta det enkelte barns særlige behov, bl.a. sett i lys av barnets egenart, formålet med plasseringen, plasseringens forventede varighet og barnets behov for samvær og annen kontakt med familie. Barneverntjenesten skal ta tilbørlig hensyn til barnets etniske, religiøse, kulturelle og språklige bakgrunn.</article><article class="legalP" id="paragraf-4-ledd-2">Barneverntjenesten skal alltid vurdere om noen i barnets familie eller nære nettverk kan velges som fosterhjem.</article><article class="legalP" id="paragraf-4-ledd-3">Fosterhjemmet bør bestå av to fosterforeldre av forskjellig kjønn. Homofile, lesbiske og enslige fosterforeldre kan velges dersom barneverntjenesten finner at dette vil være til det aktuelle barnets beste.</article><article class="legalP" id="paragraf-4-ledd-4">Barnets foreldre skal om mulig gis anledning til å uttale seg om valg av fosterhjem. Foreldrenes mening skal tas med i barneverntjenestens vurdering etter første, annet og tredje ledd.</article><article class="legalP" id="paragraf-4-ledd-5">Barn som er fylt 7 år, og yngre barn som er i stand til å danne seg egne synspunkter, skal informeres og gis anledning til å uttale seg før fosterhjem velges. Barnets mening skal tillegges vekt i samsvar med dets alder og modenhet.</article></article><article class="legalArticle" data-lovdata-URL="LTI/forskrift/2003-12-18-1659/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning av fosterhjem</span></h2><article class="legalP" id="paragraf-5-ledd-1">Plassering i fosterhjem som faller inn under § 1 pkt. 1 a) skal ikke foretas før fosterhjemmet er godkjent, med mindre godkjenning før plassering ikke lar seg gjennomføre.</article><article class="legalP" id="paragraf-5-ledd-2">Barneverntjenesten i fosterhjemskommunen har ansvaret for å godkjenne fosterhjemmet. Barneverntjenestene i fosterhjemskommunen og omsorgskommunen kan inngå avtale om at barneverntjenesten i omsorgskommunen skal godkjenne fosterhjemmet. Avtalen skal være skriftlig.</article><article class="legalP" id="paragraf-5-ledd-3">Fosterhjemmet kan bare godkjennes dersom barneverntjenesten har undersøkt fosterhjemmet og funnet at fosterforeldrene oppfyller de generelle kravene etter § 3 og at plassering i fosterhjemmet er til det aktuelle barnets beste, jf. § 4 første ledd.</article><article class="legalP" id="paragraf-5-ledd-4">Barneverntjenesten skal ha innhentet opplysninger om fosterfamiliens helsetilstand og har ansvaret for at fosterforeldrene legger frem politiattest og for å vurdere om andre som bor i fosterhjemmet skal legge frem politiattest, jf. barnevernloven § 6-10, tredje ledd annet punktum.</article></article><article class="legalArticle" data-lovdata-URL="LTI/forskrift/2003-12-18-1659/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avtale om barneverntjenestens og fosterforeldrenes forpliktelser ved fosterhjemsplassering</span></h2><article class="legalP" id="paragraf-6-ledd-1">Barneverntjenesten i omsorgskommunen og fosterforeldrene skal inngå skriftlig avtale om barneverntjenestens og fosterforeldrenes forpliktelser. Avtalen skal om mulig inngås før barnet plasseres i fosterhjemmet. Barneverntjenesten og fosterforeldrene skal gjennomgå avtalen minimum en gang i året og foreta eventuelle endringer.</article><article class="legalP" id="paragraf-6-ledd-2">Ved fosterhjemsplassering etter vedtak om omsorgsovertakelse, jf. barnevernloven § 4-12 og § 4-8, skal skjema utarbeidet av Barne- og familiedepartementet (fosterhjemsavtalen) benyttes. Ved fosterhjemsplassering etter beslutning om hjelpetiltak, jf. barnevernloven § 4-4 femte ledd eller når privat plassering blir godkjent som fosterhjem, jf. barnevernloven § 4-7 skal fosterhjemsavtalen benyttes så langt den passer.</article></article><article class="legalArticle" data-lovdata-URL="LTI/forskrift/2003-12-18-1659/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Barneverntjenestens oppfølging og kontroll av barnets situasjon i fosterhjemmet</span></h2><article class="legalP" id="paragraf-7-ledd-1">Barneverntjenesten i omsorgskommunen skal følge opp og føre kontroll med hvert enkelt barns situasjon i fosterhjemmet. Det skal blant annet sees hen til barnets tiltaksplan, jf. barnevernloven § 4-5 eller plan for barnets omsorgssituasjon, jf. barnevernloven § 4-15.</article><article class="legalP" id="paragraf-7-ledd-2">Barneverntjenesten skal gi fosterforeldrene nødvendig råd og veiledning i forbindelse med plasseringen av det enkelte barn så lenge plasseringen varer.</article><article class="legalP" id="paragraf-7-ledd-3">Barneverntjenesten skal besøke fosterhjemmet så ofte som nødvendig for å kunne oppfylle ansvaret etter første og annet ledd, men minimum 4 ganger i året. Dersom barneverntjenesten vurderer forholdene i fosterhjemmet som gode kan barneverntjenesten vedta at antall besøk skal reduseres til minimum 2 ganger i året for barn som har vært plassert i fosterhjem i mer enn 2 år.</article></article><article class="legalArticle" data-lovdata-URL="LTI/forskrift/2003-12-18-1659/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn med fosterhjemmet</span></h2><article class="legalP" id="paragraf-8-ledd-1">Det skal føres tilsyn med hvert enkelt barn i fosterhjem fra plasseringstidspunktet frem til barnet fyller 18 år.</article><article class="legalP" id="paragraf-8-ledd-2">Formålet med tilsynet er å føre kontroll med at barnet får tilfredsstillende omsorg i fosterhjemmet og at de forutsetninger som ble lagt til grunn for plasseringen blir fulgt opp.</article><article class="legalP" id="paragraf-8-ledd-3">Barneverntjenesten i fosterhjemskommunen har ansvaret for at det blir ført tilsyn. Barneverntjenestene i fosterhjemskommunen og omsorgskommunen kan inngå avtale om at barneverntjenesten i omsorgskommunen skal ha ansvaret for at det blir ført tilsyn. Avtalen skal være skriftlig. Blir det inngått slik avtale plikter barneverntjenesten i omsorgskommunen å melde fra til barneverntjenesten i fosterhjemskommunen om eventuelle misforhold i fosterhjemmet.</article><article class="legalP" id="paragraf-8-ledd-4">Barneverntjenesten skal oppnevne en særskilt tilsynsfører til det enkelte barn ved godkjenning av fosterhjemmet. Det skal legges vekt på å finne frem til en person som barnet har, eller kan få nødvendig tillit til og som har særlige forutsetninger for å kunne utføre tilsynsoppgaven i forhold til det aktuelle barnet. Det skal videre legges vekt på å finne frem til en person som kan utføre tilsynsoppgaven over tid og som har en uavhengig rolle i forhold til barneverntjenesten og fosterforeldrene.</article><article class="legalP" id="paragraf-8-ledd-5">Barn som er fylt 7 år, og yngre barn som er i stand til å danne seg egne synspunkter, skal informeres og gis anledning til å uttale seg før tilsynsfører velges. Barnets mening skal tillegges vekt i samsvar med dets alder og modenhet.</article><article class="legalP" id="paragraf-8-ledd-6">Barneverntjenesten skal orientere både barnet og fosterforeldrene om hvem som er oppnevnt som tilsynsfører for barnet. Barnet skal informeres om at det når som helst kan ta opp med tilsynsfører eventuelle problemer i forhold til fosterhjemmet eller barneverntjenesten.</article></article><article class="legalArticle" data-lovdata-URL="LTI/forskrift/2003-12-18-1659/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utføring av tilsyn og rapportering</span></h2><article class="legalP" id="paragraf-9-ledd-1">Tilsynsfører skal ved utføring av tilsynet ha en uavhengig funksjon i forhold til barneverntjenesten og fosterforeldrene, men skal samarbeide med barneverntjenesten til beste for barnet.</article><article class="legalP" id="paragraf-9-ledd-2">Tilsynsfører skal føre tilsyn med barnet så ofte som nødvendig for å kunne oppfylle formålet etter § 8 annet ledd, men minimum 4 ganger i året. Dersom barneverntjenesten vurderer forholdene i fosterhjemmet som gode, og barnet samtykker, kan barneverntjenesten vedta at tilsynet skal reduseres til minimum 2 ganger i året for barn som er fylt 15 år og som har vært plassert i fosterhjemmet i mer enn 2 år.</article><article class="legalP" id="paragraf-9-ledd-3">Tilsynsfører skal få adgang til fosterhjemmet så ofte som nødvendig, jf. annet ledd første punktum. Tilsynet skal tilrettelegges slik at barnet kan ta opp eventuelle problemer med tilsynsfører uten at fosterforeldrene er tilstede.</article><article class="legalP" id="paragraf-9-ledd-4">Tilsynsfører skal utarbeide rapport etter hvert tilsyn. Rapporten skal sendes til barneverntjenesten i den kommunen som har ansvaret for at det blir ført tilsyn, jf. § 8, tredje ledd, og i kopi til barneverntjenesten i omsorgskommunen, dersom det ikke er den som har ansvaret.</article></article><article class="legalArticle" data-lovdata-URL="LTI/forskrift/2003-12-18-1659/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" id="paragraf-10-ledd-1">Denne forskriften trer i kraft 1. januar 2004.</article><article class="legalP" id="paragraf-10-ledd-2">Fra samme tidspunkt oppheves forskrift av 21. desember 1992 nr. 1244 om fosterhjem og tilsyn med barn i fosterhjem.</article></article></main></body></html>