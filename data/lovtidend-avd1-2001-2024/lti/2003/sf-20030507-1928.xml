<!DOCTYPE html><html lang="no"><head><title>Forskrift om eksamen for det veterinærmedisinske studium ved Norges veterinærhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-07-1928</dd><dt class="dokid">DokumentID</dt><dd class="dokid">LTI/forskrift/2003-05-07-1928</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 1 s 9</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-14-974</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">2005-01-21</dd><dt class="journalNumber">Journalnummer</dt><dd class="journalNumber">2005-0037</dd><dt class="titleShort">Korttittel</dt><dd class="titleShort">Forskrift om veterinæreksamen ved NVH</dd><dt class="title">Tittel</dt><dd class="title">Forskrift om eksamen for det veterinærmedisinske studium ved Norges veterinærhøgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Norges veterinærhøgskole 7. mai 2003 med hjemmel i lov 12. mai 1995 nr. 22 om universiteter og høgskoler § 50.</dd><dt class="refid">RefID</dt><dd class="refid">forskrift/2003-05-07-1928</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen for det veterinærmedisinske studium ved Norges veterinærhøgskole.<ul class="tocSubUl"><li>§ 1. Generelle bestemmelser</li><li>§ 2. Sensorer</li><li>§ 3. Fremstilling til eksamen</li><li>§ 4. Fagkarakterer</li><li>§ 5. Forfall og avbrudd ved eksamen</li><li>§ 6. Avvikling av skriftlig eksamen</li><li>§ 7. Avvikling av muntlig og praktisk/klinisk eksamen</li><li>§ 8. Ny eksamen</li><li>§ 9. Sensur</li><li>§ 10. Klageadgang</li><li>§ 11. Grad og tittel</li><li>§ 12. Utfyllende bestemmelser</li><li>§ 13. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2003-05-07-1928" id="dokument"><h1>Forskrift om eksamen for det veterinærmedisinske studium ved Norges veterinærhøgskole.</h1><article class="legalArticle" data-lovdata-URL="LTI/forskrift/2003-05-07-1928/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelle bestemmelser</span></h2><article class="legalP" id="paragraf-1-ledd-1">Veterinærmedisinsk eksamen avlegges i form av separate eksamener i de enkelte fag/blokker. I den til enhver tid gjeldende studieplan er det nærmere angitt om eksamen i fag/blokk består av én eksamen eller flere eksamener, hvor mange studiepoeng og hvilken eksamensform (skriftlig, muntlig, praktisk/klinisk) som gjelder for de enkelte eksamener, samt i hvilket semester av studiet den enkelte eksamen skal avlegges.</article><article class="legalP" id="paragraf-1-ledd-2">Eksamen(er) i fag/blokk skal avlegges i det semester som studieplanen angir, og studenten er automatisk oppmeldt til de ordinære eksamener.</article><article class="legalP" id="paragraf-1-ledd-3">Når det gjelder de fag hvor eksamen i følge studieplanen skal avlegges i slutten av studiet og hvor eksamenssemester kan variere avhengig av en viss grad av valgfrihet, må studenten melde seg på aktuell eksamen i henhold til nedfelte retningslinjer for disse eksamener.</article><article class="legalP" id="paragraf-1-ledd-4">Studenter kan søke om endring i eksamensprogrammet i særskilte tilfeller. Slik endring skal ses i sammenheng med studentens utdanningsplan. Rektor, eller den rektor gir fullmakt, kan innvilge endring i eksamensprogrammet.</article><article class="legalP" id="paragraf-1-ledd-5">Bedømmelse av skriftlig besvarelse skal så vidt mulig foretas uten at studentens identitet er kjent.</article><article class="legalP" id="paragraf-1-ledd-6">Muntlig eksamen og eksaminasjonen ved praktisk/klinisk eksamen er offentlig med mindre hensynet til gjennomføringen av eksamenen tilsier noe annet. Etter søknad fra student, kan styret gjøre unntak fra regelen om offentlig eksamen dersom tungtveiende grunner taler for det.</article></article><article class="legalArticle" data-lovdata-URL="LTI/forskrift/2003-05-07-1928/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensorer</span></h2><article class="legalP" id="paragraf-2-ledd-1">Rektor delegert fra styret oppnevner sensor(er) ved eksamen, prøve, bedømmelse av oppgave eller annen vurdering når resultatet inngår på vitnemålet eller innregnes i karakter for veterinærstudiet.</article><article class="legalP" id="paragraf-2-ledd-2">Sensuren skal foreligge innen tre uker hvis ikke særlige grunner gjør det nødvendig å bruke mer tid. Styret selv kan gjøre unntak for enkelteksamener.</article></article><article class="legalArticle" data-lovdata-URL="LTI/forskrift/2003-05-07-1928/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fremstilling til eksamen</span></h2><article class="legalP" id="paragraf-3-ledd-1">For å kunne fremstille seg til eksamen i et fag, må studenten ha bestått de eksamener som ifølge studieplanen skal ha blitt avlagt i tidligere semestre, med mindre det er inngått avtale om et tilpasset opplegg med endringer i utdanningsplanen. Rektor, eller den rektor gir fullmakt, kan gi dispensasjon fra dette kravet. Søknad om endring av utdanningsplanen sendes Studie- og forskningsadministrativ avdeling senest fire uker før eksamensdagen.</article><article class="legalP" id="paragraf-3-ledd-2">En eksamen godkjennes ikke før all pålagt obligatorisk undervisning i faget er gjennomført på tilfredsstillende måte (jf. § 5 i Studiereglementet).</article><article class="legalP" id="paragraf-3-ledd-3">Kurs-/klinikkansvarlig avgjør i samråd med de andre underviserne i faget om studenten har deltatt på tilfredsstillende måte i den obligatoriske undervisningen, og skal melde fra til Studie- og forskningsadministrativ avdeling, senest dagen før eksamensdagen, hvis så ikke er tilfelle. Når den obligatoriske undervisningen i et fag starter, skal studentene skriftlig gjøres kjent med hva som kreves av deltakelse m.m. for at den obligatoriske undervisningen skal kunne godkjennes.</article></article><article class="legalArticle" data-lovdata-URL="LTI/forskrift/2003-05-07-1928/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fagkarakterer</span></h2><article class="legalP" id="paragraf-4-ledd-1">Ved bedømmelse av den enkelte eksamen brukes enten bokstavkarakterer eller karakterene «bestått/ikke bestått». Av studieplanen fremgår det hvilken karaktertype som benyttes ved eksamen i de enkelte fag/blokker. I eksamener med bokstavkarakterer benyttes en gradert karakterskala med trinnene fra A til E for bestått, der A er beste og E er dårligste ståkarakter og F for ikke bestått.</article><article class="legalP" id="paragraf-4-ledd-2">Der bokstavkarakterer benyttes, skal de ved alle eksamener brukes slik at karakterene over tid (5-års perspektiv) ligger innenfor følgende prosentgrenser: A 8%-12%, B 20%-30%, C 24%-36%, D 20%-30% og E 8%-12%.</article><article class="legalP" id="paragraf-4-ledd-3">Når karakteren på vitnemålet i et/en fag/blokk bestemmes ut fra mer enn én eksamen, regnes fagkarakteren ut på grunnlag av karakterene på de eksamener som inngår i faget. Den enkelte bokstavkarakter gis en tallverdi som benyttes ved sammenslåing av flere karakterer. Studieplanen angir hvor meget karakteren fra den enkelte eksamen skal telle ved utregningen av den endelige karakteren i faget. Karakteren for den enkelte eksamen angis som én bokstavkarakter. Den endelige karakter i faget angis likeledes som én bokstavkarakter etter den verdi som hver karakter er gitt. Kandidaten avlegger ny eksamen bare i den/de eksamen(er) som ikke ble bestått.</article></article><article class="legalArticle" data-lovdata-URL="LTI/forskrift/2003-05-07-1928/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forfall og avbrudd ved eksamen</span></h2><article class="legalP" id="paragraf-5-ledd-1">Hvis en student får forfall til en eksamen, eller må avbryte en påbegynt eksamen, av grunn som godkjennes som gyldig, betraktes eksamen som ikke avlagt. Hvis en student uteblir fra en eksamen uten gyldig forfallsgrunn, eller avbryter en slik eksamen uten gyldig grunn, blir eksamenen å betrakte som ikke bestått, jf. § 8.</article><article class="legalP" id="paragraf-5-ledd-2">Hvis en student er forhindret fra å møte til en eksamen, skal studenten melde fra om dette til Studie- og forskningsadministrativ avdeling så tidlig som mulig. Skriftlig melding om dette sendes Administrasjonen sammen med skriftlig bekreftelse fra andre, ved sykdom i form av en vedlagt legeerklæring.</article><article class="legalP" id="paragraf-5-ledd-3">Hvis en student må avbryte en eksamen på grunn av sykdom, må legeerklæring innhentes samme dag hvis forfallet skal kunne godkjennes.</article><article class="legalP" id="paragraf-5-ledd-4">Rektor, eller den rektor gir fullmakt, avgjør om forfallet godkjennes som gyldig fravær.</article><article class="legalP" id="paragraf-5-ledd-5">Student som har hatt gyldig forfall eller avbrudd ved en eksamen, skal normalt avlegge denne eksamen i forbindelse med kontinuasjonseksamen (ny eksamen), jf. § 8. Gjelder forfallet eller avbruddet en praktisk/klinisk eksamen, skal nytt tidspunkt for eksamen avtales med Studie- og forskningsadministrativ avdeling.</article></article><article class="legalArticle" data-lovdata-URL="LTI/forskrift/2003-05-07-1928/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avvikling av skriftlig eksamen</span></h2><article class="legalP" id="paragraf-6-ledd-1">Studie- og forskningsadministrativ avdeling har ansvar for å innkalle det nødvendige antall inspektører til å føre tilsyn under skriftlige eksamener, og utpeker én hovedinspektør for hvert eksamenslokale.</article><article class="legalP" id="paragraf-6-ledd-2">Hovedinspektøren avgjør i samråd med Studie- og forskningsadministrativ avdeling hvordan prøven skal gjennomføres i henhold til gjeldende regler, og treffer nødvendige tiltak for å sikre ro og orden i og utenfor eksamenslokalet. Studentene plikter å rette seg etter de pålegg som inspektørene gir.</article><article class="legalP" id="paragraf-6-ledd-3">En student kan, når særlige grunner foreligger, og etter søknad, få tilrettelagt eksamen ved skriftlig eksamen. Søknaden må vedlegges legeattest eller annet som dokumenterer behovet for tilrettelagt eksamen. Slik søknad leveres Studie- og forskningsadministrativ avdeling så tidlig som praktisk mulig, og senest to uker før eksamen, hvis ikke det forhold som gjør det nødvendig med tilrettelagt eksamen, opptrer akutt like før eksamen.</article><article class="legalP" id="paragraf-6-ledd-4">Liste over hvilket eksamenslokale den enkelte kandidat skal benytte, henges opp minst én dag på forhånd. Studentene skal møte opp i eksamenslokalet minst 15 minutter før angitt startklokkeslett for eksamen. Student som ankommer eksamenslokalet etter at oppgavene er delt ut, skal utelukkes. Når særlige grunner taler for det, kan administrerende direktør, eller den han/hun bemyndiger, likevel avgjøre at vedkommende student skal få avlegge eksamen.</article><article class="legalP" id="paragraf-6-ledd-5">Det er ikke tillatt å medbringe bøker eller andre hjelpemidler til eksamenslokalet, med mindre vedkommende faglærer har gitt uttrykkelig beskjed om at vedkommende hjelpemiddel er tillatt.</article><article class="legalP" id="paragraf-6-ledd-6">Studenten må vise gyldig studiekort for semesteret til eksamensinspektøren. Dette gjelder også studenter som har permisjon.</article><article class="legalP" id="paragraf-6-ledd-7">Studentene har rett til å ta korte pauser utenfor eksamenslokalet under tilsyn av en inspektør.</article><article class="legalP" id="paragraf-6-ledd-8">Etter at eksamensoppgavene er delt ut, må studentene ikke samtale seg imellom eller kommunisere på annen måte i eksamenslokalet, eller under pauser utenfor eksamenslokalet.</article><article class="legalP" id="paragraf-6-ledd-9">Hver student skal merke sin eksamensbesvarelse med sitt tildelte kandidatnummer, og dette skal kontrolleres av hovedinspektøren når besvarelsen leveres. Studentene har 15 minutter utover ordinær eksamenstid til å skrive på kandidatnummer, samle papirene og levere besvarelsen. Dersom tidsfristen ikke holdes, regnes besvarelsen som ikke levert.</article><article class="legalP" id="paragraf-6-ledd-10">Student som har gjort seg ferdig med eksamensbesvarelsen før det fastsatte sluttklokkeslett, skal levere både besvarelse, kladd, notater og oppgaveark til hovedinspektøren før vedkommende forlater eksamenslokalet. Kladd, notater og oppgaveark kan fås tilbake hos hovedinspektøren kort tid etter sluttklokkeslett, eller hos Studie- og forskningsadministrativ avdeling ved en senere anledning i løpet av de første tre ukene etter eksamen.</article><article class="legalP" id="paragraf-6-ledd-11">Student som bryter de regler som er fastsatt for prøven, kan vises bort av hovedinspektøren etter samråd med rektor eller administrerende direktør. Prøven blir da å anse som «ikke bestått». Det skal skrives en rapport om hendelsesforløpet i slike tilfeller.</article><article class="legalP" id="paragraf-6-ledd-12">Styret kan annullere en eksamen/prøve til student som har fusket eller har forsøkt å fuske ved avleggelsen av, eller før endelig sensur av vedkommende eksamen/prøve. Styret kan også frata studenten studie- og eksamensretten for inntil ett år. Oppdages det at en student har fusket eller har forsøkt å fuske ved en eksamen eller en prøve, skal saken alltid forelegges styret. Adgangen til annullering foreldes ikke.</article><article class="legalP" id="paragraf-6-ledd-13">Faglærer skal møte opp i eksamenslokalet minst én gang under eksamen, fortrinnsvis i løpet av den første timen, slik at kandidatene, hver for seg, får anledning til å stille oppklarende spørsmål om oppgavene. Dersom faglærer finner det nødvendig, skal svar på spørsmål, eventuelt andre opplysninger om oppgavene, gis åpent til alle kandidatene. Minst én av faglærerne skal være tilgjengelig under hele eksamensavviklingen, slik at hovedinspektøren kan overbringe eventuelle senere forespørsler fra kandidatene.</article></article><article class="legalArticle" data-lovdata-URL="LTI/forskrift/2003-05-07-1928/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avvikling av muntlig og praktisk/klinisk eksamen</span></h2><article class="legalP" id="paragraf-7-ledd-1">Under muntlige og praktiske/kliniske eksamener avgjør vedkommende faglærer i samråd med sensor hvordan eksamen skal gjennomføres, og treffer de nødvendige tiltak for å sikre ro og orden i og utenfor eksamenslokalet. Reglene i § 6 om fremmøtetidspunkt, samtale med medstudenter, hjelpemidler og fusk gjelder også ved muntlige og praktiske/kliniske eksamener.</article></article><article class="legalArticle" data-lovdata-URL="LTI/forskrift/2003-05-07-1928/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ny eksamen</span></h2><article class="legalP" id="paragraf-8-ledd-1">En student som ikke har bestått eksamen i blokk/fag, eller én eller flere av de deleksamener som eksamen består av, jf. § 4 og § 6, skal gå opp til ny eksamen i ikke-bestått (del)eksamen på det tidspunkt høgskolen fastsetter. Det skal gå minimum 4 uker fra sensuren er falt til ny eksamen holdes. Student som får «ikke bestått» også ved ny eksamen, må vente til første ordinære eksamen i faget før vedkommende går opp for tredje gang.</article><article class="legalP" id="paragraf-8-ledd-2">Student som har strøket i en klinisk eksamen, skal ha klinisk trening før ny eksamen kan avlegges.</article><article class="legalP" id="paragraf-8-ledd-3">Student som ved eksamen har fått karakteren «ikke bestått» for tredje gang i et fag, mister normalt sin rett til å studere ved Norges veterinærhøgskole. Etter begrunnet søknad fra studenten kan rektor i særlige tilfeller tillate at vedkommende får avlegge en fjerde eksamen i faget. Hvis studenten får mulighet til en fjerde eksamen i faget, skal det avtales en videre progresjon i studiet som nedfelles i utdanningsplanen. Rektor bestemmer om studenten skal avlegge eksamen ved første ordinære eksamen i faget eller må vente til en senere eksamen. I saker om fjerde gangs eksamen som rektor avgjør, er styret klageinstans.</article><article class="legalP" id="paragraf-8-ledd-4">En student har anledning til å gå opp til ny eksamen én gang for hver eksamen som er bestått, for å forbedre sitt eksamensresultat. Den beste karakteren oppnådd ved eksamen skal føres på vitnemålet dersom det bare er en eksamen i fagkarakteren, eller brukes som beregningsgrunnlag for fagkarakteren hvis den er basert på flere eksamenskarakterer. Styret kan fastsette et gebyr for avleggelse av en ny eksamen hvis denne eksamen er tidligere bestått. Forsøk på karakterforbedring kan bare skje i forbindelse med neste gang denne eksamen arrangeres ordinært. Oppmeldingsfrist er tre uker før eksamen. Oppmeldingen er bindende etter at oppmeldingsfristen er ute, og studenten mister sin rett til å avlegge ny eksamen, dersom vedkommende ikke møter frem til eksamen og ikke har gyldig grunn til forfallet (jf. § 5).</article></article><article class="legalArticle" data-lovdata-URL="LTI/forskrift/2003-05-07-1928/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sensur</span></h2><article class="legalP" id="paragraf-9-ledd-1">Eksamenssensuren skal foreligge innen tre uker (15 arbeidsdager) hvis ikke særlige grunner gjør det nødvendig å bruke lengre tid. Bare styret selv kan dispensere fra fristen på tre uker når særlig grunner foreligger. Sensuren kan kunngjøres enten gjennom oppslag på høgskolens oppslagstavle, ved at høgskolen sender eksamensresultatet i posten eller ved at studenten henter sin sensur via nettet. På oppslaget står kandidatnummer, karakter for de kandidater som har bestått og F/«ikke bestått» for de andre.</article><article class="legalP" id="paragraf-9-ledd-2">Sensuren ved muntlige og praktiske/kliniske eksamener kunngjøres umiddelbart etter at kandidaten, en gruppe av kandidater, eller eventuelt hele kullet, har avlagt eksamen.</article></article><article class="legalArticle" data-lovdata-URL="LTI/forskrift/2003-05-07-1928/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h2><article class="legalP" id="paragraf-10-ledd-1">Student kan klage over formelle feil vedkommende mener er begått i forbindelse med eksamen. Student kan også kreve begrunnelse for karakterfastsettingen, samt klage over karakterfastsettingen ved skriftlige eksamener (jf. Reglement om begrunnelse og klage ved eksamen ved Norges veterinærhøgskole).</article></article><article class="legalArticle" data-lovdata-URL="LTI/forskrift/2003-05-07-1928/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Grad og tittel</span></h2><article class="legalP" id="paragraf-11-ledd-1">Etter fullført veterinærmedisinsk eksamen får kandidaten eksamensvitnemål med fagkarakterer. Videre får vedkommende rett til tittelen candidata/candidatus medicinae veterinariae, jf. kgl.res. 11. oktober 2002 nr. 1124.</article></article><article class="legalArticle" data-lovdata-URL="LTI/forskrift/2003-05-07-1928/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utfyllende bestemmelser</span></h2><article class="legalP" id="paragraf-12-ledd-1">Styret kan fastsette utfyllende bestemmelser/regler til denne forskriften.</article></article><article class="legalArticle" data-lovdata-URL="LTI/forskrift/2003-05-07-1928/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" id="paragraf-13-ledd-1">Denne forskrift trer i kraft den 1. august 2003. Forskriften erstatter forskrift 14. juni 2000 nr. 974 om eksamen for det veterinærmedisinske studium, fastsatt av styret ved Norges veterinærhøgskole.</article></article></main></body></html>