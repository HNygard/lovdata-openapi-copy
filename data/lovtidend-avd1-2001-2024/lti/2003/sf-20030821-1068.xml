<!DOCTYPE html><html lang="no"><head><title>Forskrift om bruk av system for sikkerhetsstyring innen flysikringstjenesten og bakketjenesten (BSL A 1-9).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-08-21-1068</dd><dt class="dokid">DokumentID</dt><dd class="dokid">LTI/forskrift/2003-08-21-1068</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 12 s 2038</dd><dt class="dateInForce">I kraft fra</dt><dd class="dateInForce">2003-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-1</li><li>lov/1993-06-11-101/§7-4</li><li>lov/1993-06-11-101/§9-1</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2003-08-22</dd><dt class="journalNumber">Journalnummer</dt><dd class="journalNumber">2003-0907</dd><dt class="titleShort">Korttittel</dt><dd class="titleShort">Forskrift om system for sikkerhetsstyring</dd><dt class="title">Tittel</dt><dd class="title">Forskrift om bruk av system for sikkerhetsstyring innen flysikringstjenesten og bakketjenesten (BSL A 1-9).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 21. august 2003 med hjemmel i lov av 11. juni 1993 nr. 101 om luftfart (luftfartsloven) § 7-1 tredje ledd, § 7-4 annet ledd, § 9-1, jf. § 15-4, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-08-21-1068</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av system for sikkerhetsstyring innen flysikringstjenesten og bakketjenesten (BSL A 1-9).<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelt</li></ul></li><li>Kapittel 2. Krav til sikkerhetsoppnåelse<ul class="tocSubUl"><li>§ 5. Krav til systemets innhold</li><li>§ 6. Krav til tjenesteleverandørens organisasjon</li><li>§ 7. Kompetanse</li><li>§ 8. Krav til kvantitativt sikkerhetsnivå</li><li>§ 9. Rutiner for å avdekke uønskede hendelser</li></ul></li><li>Kapittel 3. Krav til sikkerhetsbekreftelse<ul class="tocSubUl"><li>§ 10. Risikoevaluering og risikoreduksjon</li><li>§ 11. Kvalitetsrevisjon av sikkerhetsarbeidet</li><li>§ 12. Overvåking av sikkerheten</li><li>§ 13. Dokumentasjon</li></ul></li><li>Kapittel 4. Krav til sikkerhetsinformasjon og forbedring<ul class="tocSubUl"><li>§ 14. Erfaringsutveksling</li><li>§ 15. Forbedring</li></ul></li><li>Kapittel 5. Avsluttende bestemmelser<ul class="tocSubUl"><li>§ 16. Søknad</li><li>§ 17. Tilbakekall</li><li>§ 18. Dispensasjon</li><li>§ 19. Overgangsbestemmelser</li><li>§ 20. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-08-21-1068" id="dokument"><h1>Forskrift om bruk av system for sikkerhetsstyring innen flysikringstjenesten og bakketjenesten (BSL A 1-9).</h1><section class="section" data-name="kap1" id="kapittel-1" data-lovdata-URL="LTI/forskrift/2003-08-21-1068/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2003-08-21-1068/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="numberedLegalP" data-numerator="1" id="kapittel-1-paragraf-1-nummer-1">(1) Formålet med denne forskriften er å stille krav til innføring og bruk av et system for sikkerhetsstyring innen flysikringstjenesten og bakketjenesten. Systemet skal sørge for at tjenesteleverandør planlegger, organiserer og utfører virksomheten slik at flysikkerheten kontinuerlig forbedres.</article><article class="numberedLegalP" data-numerator="2" id="kapittel-1-paragraf-1-nummer-2">(2) Forskriften gjennomfører Eurocontrol Safety Regulatory Requirement (ESARR) 3, samt anneks 14 til konvensjon av 7. desember 1944 nr. 1 om internasjonal sivil luftfart (Chicago-konvensjonen).</article></article><article class="legalArticle" data-lovdata-URL="LTI/forskrift/2003-08-21-1068/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Denne forskriften omhandler bruk av system for sikkerhetsstyring innen flysikringstjenesten på land og i tilknyting til petroleumsvirksomhet på norsk kontinentalsokkel. Forskriften gjelder også bakketjenesten på landingsplasser til allmenn bruk.</article><article class="numberedLegalP" data-numerator="2" id="kapittel-1-paragraf-2-nummer-2">(2) Systemet skal omfatte alle arbeidsprosesser innenfor flysikringstjenesten og bakketjenesten, samt tilhørende tjenester som styres av eller kontrolleres av disse, inkludert tjenester ytet av eller systemer levert av underleverandører.</article></article><article class="legalArticle" data-lovdata-URL="LTI/forskrift/2003-08-21-1068/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1"><i>Bakketjeneste (Aerodrome Services):</i> De aktiviteter som er nødvendig for flyplassens drift og vedlikehold og som omfatter plasstjeneste, elektrotjeneste, brann- og redningstjeneste og forebyggelse av anslag mot luftfarten.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1"><i>Flysikringstjeneste (Air Navigation Services – ANS):</i> Felles betegnelse for de tjenester som er nødvendige for utøvelse av lufttrafikktjeneste, og omfatter følgende: <ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-3-ledd-1-punkt-2-ledd-1-punkt-1"><article class="legalP" id="kapittel-1-paragraf-3-ledd-1-punkt-2-ledd-1-punkt-1-ledd-1">Lufttrafikkledelse – Air Traffic Management – ATM</article></article></li><li data-li-identifier="2." data-name="2."><article class="listArticle" id="kapittel-1-paragraf-3-ledd-1-punkt-2-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1-punkt-2-ledd-1">Flyværtjeneste – meteorologi</article></article></li><li data-li-identifier="3." data-name="3."><article class="listArticle" id="kapittel-1-paragraf-3-ledd-1-punkt-2-ledd-1-punkt-3"><article class="legalP" id="kapittel-1-paragraf-3-ledd-1-punkt-2-ledd-1-punkt-3-ledd-1">Flynavigasjonstjeneste – Communication, Navigation, Surveillance – CNS.</article></article></li></ul></article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1"><i>Risiko:</i> Uttrykk for den fare som uønskede hendelser representerer for menneske, miljø eller materielle verdier. Risikoen uttrykkes ved sannsynligheten for og konsekvensene av de uønskede hendelsene.</article></article></li><li data-li-identifier="d)" data-name="d)"><article class="listArticle" id="kapittel-1-paragraf-3-ledd-1-punkt-4"><article class="legalP" id="kapittel-1-paragraf-3-ledd-1-punkt-4-ledd-1"><i>Risikoevaluering:</i> Sammenligning av resultater fra en risikoanalyse med akseptkriterier for risiko og andre beslutningskriterier.</article></article></li><li data-li-identifier="e)" data-name="e)"><article class="listArticle" id="kapittel-1-paragraf-3-ledd-1-punkt-5"><article class="legalP" id="kapittel-1-paragraf-3-ledd-1-punkt-5-ledd-1"><i>System for sikkerhetsstyring:</i> Et systematisk og dokumentert styringssystem som har som formål å oppnå og opprettholde et akseptabelt sikkerhetsnivå i potensielt risikofylte virksomheter.</article></article></li><li data-li-identifier="f)" data-name="f)"><article class="listArticle" id="kapittel-1-paragraf-3-ledd-1-punkt-6"><article class="legalP" id="kapittel-1-paragraf-3-ledd-1-punkt-6-ledd-1"><i>Tjenesteleverandør:</i> Foretak som er ansvarlig for etablering og drift av flysikrings- og bakketjenester.</article></article></li></ul></article></article><article class="legalArticle" data-lovdata-URL="LTI/forskrift/2003-08-21-1068/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h3><article class="numberedLegalP" data-numerator="1" id="kapittel-1-paragraf-4-nummer-1">(1) Flysikkerhet skal gis høyeste prioritet i organisasjonen.</article><article class="numberedLegalP" data-numerator="2" id="kapittel-1-paragraf-4-nummer-2">(2) Tjenesteleverandør som utøver flysikringstjeneste eller bakketjeneste skal ha et system for sikkerhetsstyring som bør være en del av kvalitetssystemet, jf. forskrift av 5. januar 2001 nr. 11 om kvalitetssystem i ervervsmessige luftfartsvirksomheter (BSL A 1-1). Dersom systemet er en del av kvalitetssystemet, skal det klart fremgå hvilke deler som omhandler styring og oppfølging av flysikkerheten.</article><article class="numberedLegalP" data-numerator="3" id="kapittel-1-paragraf-4-nummer-3">(3) Systemet, samt senere endringer, skal aksepteres av Luftfartstilsynet.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-08-21-1068/KAPITTEL_2"><h2>Kapittel 2. Krav til sikkerhetsoppnåelse</h2><article class="legalArticle" data-lovdata-URL="LTI/forskrift/2003-08-21-1068/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til systemets innhold</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Tjenesteleverandøren skal utarbeide en sikkerhetsstrategi som viser virksomhetens mål. Strategien skal gi en beskrivelse av den aktivitet som utføres på en slik måte at det er mulig å ta stilling til graden av måloppnåelse.</article><article class="numberedLegalP" data-numerator="2" id="kapittel-2-paragraf-1-nummer-2">(2) Systemet for sikkerhetsstyring skal som et minimum inneholde dokumentasjon som viser:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-nummer-2-punkt-1"><article class="legalP" id="kapittel-2-paragraf-1-nummer-2-punkt-1-ledd-1">de etablerte ledelses- og ansvarsforhold som er av betydning for flysikkerheten,</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-nummer-2-punkt-2"><article class="legalP" id="kapittel-2-paragraf-1-nummer-2-punkt-2-ledd-1">de etablerte planer for oppnåelse av flysikkerhetsmål som viser hvordan de fastsatte målene skal oppnås og videreutvikles. Planene skal vise hvordan man sikrer samsvar mellom kortsiktige og langsiktige mål,</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-nummer-2-punkt-3"><article class="legalP" id="kapittel-2-paragraf-1-nummer-2-punkt-3-ledd-1">myndighetskrav og de etablerte interne krav til flysikkerhet, samt rutiner for å ivareta disse. Det skal være utarbeidet rutiner for å sikre at underleverandører av tjenester og produkter som har betydning for flysikkerheten tilfredsstiller tjenesteleverandørens egne krav,</article></article></li><li data-li-identifier="d)" data-name="d)"><article class="listArticle" id="kapittel-2-paragraf-1-nummer-2-punkt-4"><article class="legalP" id="kapittel-2-paragraf-1-nummer-2-punkt-4-ledd-1">planlagte og gjennomførte analyser som er nødvendige for å identifisere forhold som kan føre til svekkelse av flysikkerheten, samt oppfølging av resultatene fra analysene,</article></article></li><li data-li-identifier="e)" data-name="e)"><article class="listArticle" id="kapittel-2-paragraf-1-nummer-2-punkt-5"><article class="legalP" id="kapittel-2-paragraf-1-nummer-2-punkt-5-ledd-1">de etablerte kriterier for akseptabel risiko for uønskede hendelser i virksomheten, samt vurderingene som ligger til grunn for utformingen av kriteriene,</article></article></li><li data-li-identifier="f)" data-name="f)"><article class="listArticle" id="kapittel-2-paragraf-1-nummer-2-punkt-6"><article class="legalP" id="kapittel-2-paragraf-1-nummer-2-punkt-6-ledd-1">de etablerte krav til kompetanse for personell som utøver arbeidsoppgaver av betydning for flysikkerheten,</article></article></li><li data-li-identifier="g)" data-name="g)"><article class="listArticle" id="kapittel-2-paragraf-1-nummer-2-punkt-7"><article class="legalP" id="kapittel-2-paragraf-1-nummer-2-punkt-7-ledd-1">de etablerte planer for å opprettholde flysikkerheten ved feil på systemer og operativ drift,</article></article></li><li data-li-identifier="h)" data-name="h)"><article class="listArticle" id="kapittel-2-paragraf-1-nummer-2-punkt-8"><article class="legalP" id="kapittel-2-paragraf-1-nummer-2-punkt-8-ledd-1">de etablerte krav til intern granskning og rapportering av uønskede hendelser,</article></article></li><li data-li-identifier="i)" data-name="i)"><article class="listArticle" id="kapittel-2-paragraf-1-nummer-2-punkt-9"><article class="legalP" id="kapittel-2-paragraf-1-nummer-2-punkt-9-ledd-1">at det er etablert rutiner for identifisering og håndtering av brudd på myndighetskrav og på egne krav.</article></article></li></ul></article></article><article class="legalArticle" data-lovdata-URL="LTI/forskrift/2003-08-21-1068/§6" data-name="§6" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til tjenesteleverandørens organisasjon</span></h3><article class="numberedLegalP" data-numerator="1" id="kapittel-2-paragraf-2-nummer-1">(1) Tjenesteleverandør skal være organisert slik at ansvar for forhold av betydning for flysikkerheten klart fremgår.</article><article class="numberedLegalP" data-numerator="2" id="kapittel-2-paragraf-2-nummer-2">(2) Tjenesteleverandøren skal ha en person som utøver en sikkerhetsstyringsfunksjon. Vedkommende skal ha det organisatoriske ansvar for utvikling og opprettholdelse av systemet. Den personen som utøver sikkerhetsstyringsfunksjonen bør være den samme som innehar stilling som kvalitetssjef i organisasjonen. Vedkommende skal være akseptert av Luftfartstilsynet.</article><article class="numberedLegalP" data-numerator="3" id="kapittel-2-paragraf-2-nummer-3">(3) Sikkerhetsstyringsfunksjonen skal være uavhengig av linjeorganisasjonen og rapportere direkte til det høyeste nivå i organisasjonen. Dersom organisasjonen er så liten at kombinasjon av flere typer ansvar kan være til hinder for tilstrekkelig uavhengighet, skal det etableres uavhengige tilleggsordninger.</article></article><article class="legalArticle" data-lovdata-URL="LTI/forskrift/2003-08-21-1068/§7" data-name="§7" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Kompetanse</span></h3><article class="numberedLegalP" data-numerator="1" id="kapittel-2-paragraf-3-nummer-1">(1) Arbeidsoppgaver som har betydning for flysikkerheten skal bare utføres av personell med tilstrekkelig kompetanse.</article><article class="numberedLegalP" data-numerator="2" id="kapittel-2-paragraf-3-nummer-2">(2) Tjenesteleverandør skal sørge for nødvendig opplæring, samt dokumentere de ansattes kompetanse i forhold til de arbeidsoppgaver de er satt til å utføre. Personell skal være sertifisert i den grad stillingen krever det.</article><article class="numberedLegalP" data-numerator="3" id="kapittel-2-paragraf-3-nummer-3">(3) Krav til vedkommende som skal inneha sikkerhetsstyringsfunksjonen:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-3-nummer-3-punkt-1"><article class="legalP" id="kapittel-2-paragraf-3-nummer-3-punkt-1-ledd-1">dokumenterbar kunnskap om sikkerhetsstyring og system for sikkerhetsstyring</article></article></li><li data-li-identifier="b)" data-name="b)"><article class="listArticle" id="kapittel-2-paragraf-3-nummer-3-punkt-2"><article class="legalP" id="kapittel-2-paragraf-3-nummer-3-punkt-2-ledd-1">god kjennskap til aktuelle bestemmelser for sivil luftfart (BSL)</article></article></li><li data-li-identifier="c)" data-name="c)"><article class="listArticle" id="kapittel-2-paragraf-3-nummer-3-punkt-3"><article class="legalP" id="kapittel-2-paragraf-3-nummer-3-punkt-3-ledd-1">god kjennskap til tjenesteleverandørens sikkerhetsstyrings- og håndboksystem</article></article></li><li data-li-identifier="d)" data-name="d)"><article class="listArticle" id="kapittel-2-paragraf-3-nummer-3-punkt-4"><article class="legalP" id="kapittel-2-paragraf-3-nummer-3-punkt-4-ledd-1">kjennskap til tjenesteleverandørens organisasjon</article></article></li><li data-li-identifier="e)" data-name="e)"><article class="listArticle" id="kapittel-2-paragraf-3-nummer-3-punkt-5"><article class="legalP" id="kapittel-2-paragraf-3-nummer-3-punkt-5-ledd-1">dokumenterbar kunnskap om kvalitetsrevisjon.</article></article></li></ul></article></article><article class="legalArticle" data-lovdata-URL="LTI/forskrift/2003-08-21-1068/§8" data-name="§8" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til kvantitativt sikkerhetsnivå</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Tjenesteleverandøren skal etablere kriterier for akseptabel risiko for alle uønskede hendelser i virksomheten. Kriterier skal benyttes for oppfølging av analyser som nevnt i § 10.</article><article class="numberedLegalP" data-numerator="2" id="kapittel-2-paragraf-4-nummer-2">(2) Tjenesteleverandøren skal fastsette akseptable sikkerhetsnivåer for sentrale elementer av flysikkerhetskritiske systemer. Sikkerhetsnivåene skal utformes på en slik måte at det er mulig å vurdere om virksomheten drives på en forsvarlig måte.</article></article><article class="legalArticle" data-lovdata-URL="LTI/forskrift/2003-08-21-1068/§9" data-name="§9" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rutiner for å avdekke uønskede hendelser</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Tjenesteleverandør skal etablere og vedlikeholde et system for intern systematisk rapportering, registrering og oppfølging av uønskede hendelser, samt forhold og mangler som kan innebære risiko for uønskede hendelser og anslag mot luftfartens sikkerhet.</article><article class="numberedLegalP" data-numerator="2" id="kapittel-2-paragraf-5-nummer-2">(2) Uønskede hendelser skal straks undersøkes slik at eventuelle korrigerende eller forebyggende tiltak kan iverksettes.</article><article class="numberedLegalP" data-numerator="3" id="kapittel-2-paragraf-5-nummer-3">(3) Det skal fremgå av systemet hvordan de korrigerende tiltakene gjennomføres.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-08-21-1068/KAPITTEL_3"><h2>Kapittel 3. Krav til sikkerhetsbekreftelse</h2><article class="legalArticle" data-lovdata-URL="LTI/forskrift/2003-08-21-1068/§10" data-name="§10" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Risikoevaluering og risikoreduksjon</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Tjenesteleverandør skal planlegge og gjennomføre analyser som er nødvendige for å identifisere forhold som kan føre til uønskede hendelser. Slike analyser skal gjennomføres på en systematisk måte på alle nivåer i tjenesteleverandørens organisasjon, og gjennom alle virksomhetsfaser.</article><article class="numberedLegalP" data-numerator="2" id="kapittel-3-paragraf-1-nummer-2">(2) Slike analyser skal også planlegges og gjennomføres ved anskaffelser, utbygginger og modifikasjoner, samt ved endring av etablerte krav, endring av organisasjon eller arbeidsform, dersom endringen kan ha betydning for flysikkerheten.</article><article class="numberedLegalP" data-numerator="3" id="kapittel-3-paragraf-1-nummer-3">(3) Resultater fra analysene skal inngå i underlaget for alle beslutninger som påvirker forhold av betydning for flysikkerheten, og skal brukes for å redusere risiko for uønskede hendelser.</article></article><article class="legalArticle" data-lovdata-URL="LTI/forskrift/2003-08-21-1068/§11" data-name="§11" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kvalitetsrevisjon av sikkerhetsarbeidet</span></h3><article class="numberedLegalP" data-numerator="1" id="kapittel-3-paragraf-2-nummer-1">(1) Tjenesteleverandøren skal rutinemessig kontrollere at sikkerhetsarbeidet i organisasjonen utføres i samsvar med krav i sikkerhetsstyringssystemet.</article><article class="numberedLegalP" data-numerator="2" id="kapittel-3-paragraf-2-nummer-2">(2) I den grad det anses nødvendig skal det fremmes anbefalinger om forbedring av sikkerhetsarbeidet.</article><article class="numberedLegalP" data-numerator="3" id="kapittel-3-paragraf-2-nummer-3">(3) Kontrollene skal dokumenteres på en slik måte at graden av sikkerhet i henhold til etablerte mål i de enkelte deler av virksomheten fremgår.</article></article><article class="legalArticle" data-lovdata-URL="LTI/forskrift/2003-08-21-1068/§12" data-name="§12" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Overvåking av sikkerheten</span></h3><article class="numberedLegalP" data-numerator="1" id="kapittel-3-paragraf-3-nummer-1">(1) Tjenesteleverandør skal etablere måleparametere og indikatorer for å kontinuerlig overvåke forhold som er av betydning for flysikkerheten.</article><article class="numberedLegalP" data-numerator="2" id="kapittel-3-paragraf-3-nummer-2">(2) Måleparametere og indikatorer skal utformes på en slik måte at:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-nummer-2-punkt-1"><article class="legalP" id="kapittel-3-paragraf-3-nummer-2-punkt-1-ledd-1">man kan overvåke om de etablerte krav til akseptable sikkerhetsnivåer opprettholdes,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-nummer-2-punkt-2"><article class="legalP" id="kapittel-3-paragraf-3-nummer-2-punkt-2-ledd-1">graden av måloppnåelse klart fremkommer,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-nummer-2-punkt-3"><article class="legalP" id="kapittel-3-paragraf-3-nummer-2-punkt-3-ledd-1">de kan danne grunnlag for korrigerende og forebyggende tiltak.</article></article></li></ul></article></article><article class="legalArticle" data-lovdata-URL="LTI/forskrift/2003-08-21-1068/§13" data-name="§13" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dokumentasjon</span></h3><article class="numberedLegalP" data-numerator="1" id="kapittel-3-paragraf-4-nummer-1">(1) Arbeidet med flysikkerheten skal dokumenteres systematisk, og på en slik måte at det viser en klar forbindelseslinje til organisasjonens sikkerhetsstrategi.</article><article class="numberedLegalP" data-numerator="2" id="kapittel-3-paragraf-4-nummer-2">(2) Alle resultater og konklusjoner av analyser som gjennomføres for nye systemer eller ved endringer i eksisterende systemer, og som har betydning for flysikkerheten, skal dokumenteres. Dokumentasjonen skal oppbevares gjennom hele systemets levetid.</article><article class="numberedLegalP" data-numerator="3" id="kapittel-3-paragraf-4-nummer-3">(3) Luftfartstilsynet kan til enhver tid kreve å få utlevert dokumentasjonen.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-08-21-1068/KAPITTEL_4"><h2>Kapittel 4. Krav til sikkerhetsinformasjon og forbedring</h2><article class="legalArticle" data-lovdata-URL="LTI/forskrift/2003-08-21-1068/§14" data-name="§14" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Erfaringsutveksling</span></h3><article class="legalP" id="kapittel-4-paragraf-1-ledd-1">Tjenesteleverandøren skal utarbeide rutiner for utveksling av erfaringer som oppnås i forbindelse med undersøkelser av uønskede hendelser og andre sikkerhetsrelevante aktiviteter, både til ledelsen og på teknisk og operativt nivå. Dersom tjenesteleverandøren har flere enheter, skal denne informasjonen også utveksles mellom enhetene.</article></article><article class="legalArticle" data-lovdata-URL="LTI/forskrift/2003-08-21-1068/§15" data-name="§15" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forbedring</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Den øverste ledelsen skal med planlagte mellomrom gjennomgå organisasjonens system for sikkerhetsstyring for å sørge for at det fortsatt er hensiktsmessig, tilstrekkelig og virker effektivt. Gjennomgangene skal dokumenteres.</article><article class="numberedLegalP" data-numerator="2" id="kapittel-4-paragraf-2-nummer-2">(2) Tjenesteleverandøren har ansvar for at alle ansatte oppfordres til å komme med forslag til løsninger på identifiserte sikkerhetsrelaterte problemer.</article><article class="numberedLegalP" data-numerator="3" id="kapittel-4-paragraf-2-nummer-3">(3) Tjenesteleverandøren er ansvarlig for at nødvendige forbedringstiltak iverksettes og følges opp.</article><article class="numberedLegalP" data-numerator="4" id="kapittel-4-paragraf-2-nummer-4">(4) Effekten av tiltakene skal evalueres og dokumenteres.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-08-21-1068/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2003-08-21-1068/§16" data-name="§16" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Søknad</span></h3><article class="legalP" id="kapittel-5-paragraf-1-ledd-1">Søknad om akseptering av system for sikkerhetsstyring, samt senere endringer i systemet skal sendes Luftfartstilsynet. Saksbehandlingstiden er 3 måneder fra det tidspunkt søknaden anses som komplett.</article></article><article class="legalArticle" data-lovdata-URL="LTI/forskrift/2003-08-21-1068/§17" data-name="§17" id="kapittel-5-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbakekall</span></h3><article class="legalP" id="kapittel-5-paragraf-2-ledd-1">Dersom tjenesteyter ikke overholder bestemmelsene i denne forskrift, kan Luftfartstilsynet tilbakekalle aksepteringen av systemet for sikkerhetsstyring, samt for personen som innehar sikkerhetsstyringsfunksjonen.</article></article><article class="legalArticle" data-lovdata-URL="LTI/forskrift/2003-08-21-1068/§18" data-name="§18" id="kapittel-5-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-3-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-08-21-1068/§19" data-name="§19" id="kapittel-5-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-4-ledd-1">Sikkerhetsstyringssystemet skal være implementert og akseptert av Luftfartstilsynet innen ett år etter denne forskriftens ikrafttredelsestidspunkt.</article></article><article class="legalArticle" data-lovdata-URL="LTI/forskrift/2003-08-21-1068/§20" data-name="§20" id="kapittel-5-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-5-ledd-1">Denne forskrift gjelder fra 1. oktober 2003.</article></article></section></main></body></html>