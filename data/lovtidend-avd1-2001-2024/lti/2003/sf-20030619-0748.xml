<!DOCTYPE html><html lang="no"><head><title>Forskrift om fartsbegrensninger i sjø, elv og innsjø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-19-748</dd><dt class="dokid">DokumentID</dt><dd class="dokid">LTI/forskrift/2003-06-19-748</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 9 s 1465</dd><dt class="dateInForce">I kraft fra</dt><dd class="dateInForce">2003-06-19</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-05-05-561</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-51/§6</li><li>forskrift/2002-10-15-1162</li></ul></dd><dt class="dateOfPublication">Kunngjort</dt><dd class="dateOfPublication">2003-06-26</dd><dt class="journalNumber">Journalnummer</dt><dd class="journalNumber">2003-0659</dd><dt class="titleShort">Korttittel</dt><dd class="titleShort">Forskrift om fartsbegrensninger på vann</dd><dt class="title">Tittel</dt><dd class="title">Forskrift om fartsbegrensninger i sjø, elv og innsjø.</dd><dt class="miscInformation">Annet om dokumentet</dt><dd class="miscInformation">Fastsatt av Kystdirektoratet 19. juni 2003 med hjemmel i lov av 8. juni 1984 nr. 51 om havner og farvann m.v. § 6 annet ledd, jf. delegeringsvedtak av 15. oktober 2002 nr. 1162.</dd><dt class="refid">RefID</dt><dd class="refid">forskrift/2003-06-19-748</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fartsbegrensninger i sjø, elv og innsjø.<ul class="tocSubUl"><li>§ 1. (forskriftens anvendelse)</li><li>§ 2. (generell fartsbegrensning)</li><li>§ 3. (lokale fartsbegrensninger)</li><li>§ 4. (kunngjøring og skilting)</li><li>§ 5. (unntaksbestemmelse)</li><li>§ 6. (dispensasjon)</li><li>§ 7. (straffeansvar)</li><li>§ 8. (ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-19-748" id="dokument"><h1>Forskrift om fartsbegrensninger i sjø, elv og innsjø.</h1><article class="legalArticle" data-lovdata-URL="LTI/forskrift/2003-06-19-748/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(forskriftens anvendelse)</span></h2><article class="legalP" id="paragraf-1-ledd-1">Denne forskriften gjelder for fartøyer, som definert i havne- og farvannslovens § 3, uansett størrelse eller fremdriftsmiddel, herunder sjøfly på vannet, i norsk indre farvann og på norsk sjøterritorium ellers og vassdrag så langt de er farbare med fartøy fra sjøen. Denne forskriften gjelder også i innsjø og i elv utover det som fremgår av første punktum.</article></article><article class="legalArticle" data-lovdata-URL="LTI/forskrift/2003-06-19-748/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(generell fartsbegrensning)</span></h2><article class="legalP" id="paragraf-2-ledd-1">Fartøyer skal utvise forsiktighet og avpasse farten etter fartøyets størrelse, konstruksjon, manøvreringsevne og farvannsforholdene, slik at det ikke ved bølgeslag eller på annen måte oppstår skade eller fare for skade for andre fartøyer, farvannets strandlinjer, kaier, akvakulturanlegg, badende, eller omgivelsene for øvrig.</article></article><article class="legalArticle" data-lovdata-URL="LTI/forskrift/2003-06-19-748/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(lokale fartsbegrensninger)</span></h2><article class="legalP" id="paragraf-3-ledd-1">Innenfor eget havnedistrikt kan kommunestyret treffe enkeltvedtak og fastsette lokale forskrifter om fartsbegrensninger. Enkeltvedtak treffes i samsvar med havne- og farvannslovens § 17 tredje ledd. Forskrifter fastsatt av et kommunestyre skal godkjennes av Kystdirektoratet før det gis virkning.</article><article class="legalP" id="paragraf-3-ledd-2">Utenfor havnedistrikt kan Kystdirektoratet treffe enkeltvedtak og fastsette lokale forskrifter om fartsbegrensninger.</article><article class="legalP" id="paragraf-3-ledd-3">Innenfor et havnedistrikt kan Kystdirektoratet oppheve eller endre enkeltvedtak eller forskrift om fartsbegrensning gitt av et kommunestyre i farvann som etter direktoratets oppfatning er hovedled eller viktig biled for almen trafikk. Kystdirektoratet kan også selv treffe enkeltvedtak eller fastsette forskrift i slike farvann. Før direktoratet fastsetter, opphever eller endrer forskrift etter leddet her skal kommunestyrets uttalelse innhentes. Dessuten skal kommunens uttalelse innhentes før Kystdirektoratet treffer enkeltvedtak etter leddet her.</article></article><article class="legalArticle" data-lovdata-URL="LTI/forskrift/2003-06-19-748/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(kunngjøring og skilting)</span></h2><article class="legalP" id="paragraf-4-ledd-1">Forskrifter om lokale fartsbegrensninger skal kunngjøres i «Norsk Lovtidend» og «Etterretninger for Sjøfarende». Kommunen bør sørge for at lokale forskrifter om fartsbegrensninger fastsatt for farvann innenfor et havnedistrikt også blir kunngjort i lokalavisene eller på annen hensiktsmessig måte.</article><article class="legalP" id="paragraf-4-ledd-2">Forskrifter om lokale fartsbegrensninger skal merkes med skilt i de aktuelle farvann. Kystdirektoratet fastsetter skiltenes utforming og utførelse og godkjenner plasseringen i samsvar med havne- og farvannsloven § 7 annet, tredje og fjerde ledd.</article><article class="legalP" id="paragraf-4-ledd-3">Innenfor eget havnedistrikt har kommunen ansvaret for oppsetting og vedlikehold av skilt. Utenfor havnedistrikt har Kystverket ansvaret. Det kan settes vilkår for enkeltvedtak eller lokale forskrifter om fartsbegrensninger.</article></article><article class="legalArticle" data-lovdata-URL="LTI/forskrift/2003-06-19-748/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(unntaksbestemmelse)</span></h2><article class="legalP" id="paragraf-5-ledd-1">Fartsbegrensninger gjelder ikke for<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">forsvarets, politiets, tollvesenets og brannvesenets fartøyer, samt losfartøyer og ambulansefartøyer,</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">fartøyer med lege om bord,</article></article></li><li data-li-identifier="c)" data-name="c)"><article class="listArticle" id="paragraf-5-ledd-1-punkt-3"><article class="legalP" id="paragraf-5-ledd-1-punkt-3-ledd-1">fartøyer i sjøredningstjenesten</article></article></li></ul><p class="leddfortsettelse">hvor overskridelse av fartsbegrensningen er nødvendig for å få utført utrykningen eller oppdraget.</p></article><article class="legalP" id="paragraf-5-ledd-2">Fartøyer, som nevnt i første ledd, skal om mulig vise varsellys eller på annen måte varsle om utrykningen eller oppdraget.</article></article><article class="legalArticle" data-lovdata-URL="LTI/forskrift/2003-06-19-748/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(dispensasjon)</span></h2><article class="legalP" id="paragraf-6-ledd-1">Innenfor sine myndighetsområder etter § 3 kan Kystdirektoratet og kommunestyret gi dispensasjon fra forskrifter om fartsbegrensninger. Dispensasjon kan bare skje etter begrunnet søknad. Dispensasjon skal videre bare skje i særlige tilfeller og det skal legges vekt på at det ikke oppstår slik skade eller fare for skade som beskrevet i § 2.</article><article class="legalP" id="paragraf-6-ledd-2">Dispensasjon skal gjøres tidsbegrenset.</article><article class="legalP" id="paragraf-6-ledd-3">Kystdirektoratet kan delegere myndighet etter første ledd til Kystverkets distriktskontor. Kommunestyret kan tilsvarende delegere til havnestyret.</article><article class="legalP" id="paragraf-6-ledd-4">Innvilgelse eller avslag på søknad om dispensasjon kan påklages. Kystdirektoratet er klageinstans hvis vedtaket er truffet av Kystverkets distriktskontor, kommunestyret eller havnestyret. Fiskeridepartementet er klageinstans hvis vedtaket er truffet av Kystdirektoratet.</article></article><article class="legalArticle" data-lovdata-URL="LTI/forskrift/2003-06-19-748/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(straffeansvar)</span></h2><article class="legalP" id="paragraf-7-ledd-1">Forsettlig eller uaktsom overtredelse av forskriften her, enkeltvedtak og lokale forskrifter gitt i henhold av den, straffes med bøter etter § 28 i lov om havner og farvann av 8. juni 1984 nr. 51 forsåvidt overtredelsen ikke rammes av strengere straffebestemmelse.</article></article><article class="legalArticle" data-lovdata-URL="LTI/forskrift/2003-06-19-748/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(ikrafttredelse)</span></h2><article class="legalP" id="paragraf-8-ledd-1">Forskriften her trer i kraft 19. juni 2003. Fra samme tid oppheves forskrift av 5. mai 2003 nr. 561 om hastighetsbegrensninger langs kysten, i elver og innsjøer (sjøhastighetsforskriften). Forskrifter om lokale hastighetsbegrensninger gitt før ikrafttredelse av denne forskrift skal fortsatt gjelde.</article><article class="legalP" id="paragraf-8-ledd-2">Forskrifter om fartsbegrensninger gitt i medhold av § 52 i den tidligere lov om havnevesenet av 24. juni 1933 nr. 8 skal fortsatt gjelde inntil nye forskrifter blir fastsatt i medhold av forskriften her.</article></article></main></body></html>