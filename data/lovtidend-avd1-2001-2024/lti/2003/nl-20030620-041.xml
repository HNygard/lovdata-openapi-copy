<!DOCTYPE html><html lang="no"><head><title>Lov om tiltak mot hvitvasking av utbytte fra straffbare handlinger mv. (hvitvaskingsloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-06-20-41</dd><dt class="dokid">DokumentID</dt><dd class="dokid">LTI/lov/2003-06-20-41</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 9 s 1350</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1956-12-07-1</li><li>lov/1985-05-24-28</li><li>lov/1988-06-10-40</li></ul></dd><dt class="dateOfPublication">Kunngjort</dt><dd class="dateOfPublication">2003-06-20</dd><dt class="journalNumber">Journalnummer</dt><dd class="journalNumber">2003-0585</dd><dt class="titleShort">Korttittel</dt><dd class="titleShort">Hvitvaskingsloven</dd><dt class="title">Tittel</dt><dd class="title">Lov om tiltak mot hvitvasking av utbytte fra straffbare handlinger mv. (hvitvaskingsloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.72 (2002–2003), Innst.O.nr.100 (2002–2003) og Besl.O.nr.95 (2002–2003). Odels- og lagtingsvedtak hhv. 3. og 12. juni 2003. Fremmet av Finansdepartementet.</dd><dt class="refid">RefID</dt><dd class="refid">lov/2003-06-20-41</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om tiltak mot hvitvasking av utbytte fra straffbare handlinger mv. (hvitvaskingsloven).<ul class="tocSubUl"><li>§ 1. Lovens formål</li><li>§ 2. Begreper</li><li>§ 3. Geografisk virkeområde</li><li>§ 4. Anvendelsesområde</li><li>§ 5. Identitetskontroll</li><li>§ 6. Registrering av opplysninger</li><li>§ 7. Undersøkelses- og rapporteringsplikt</li><li>§ 8. Oppbevaring av opplysninger mv.</li><li>§ 9. Om gjennomføring av mistenkelige transaksjoner</li><li>§ 10. ØKOKRIMs plikt til å slette opplysninger</li><li>§ 11. Forholdet til taushetsplikt</li><li>§ 12. Unntak fra advokaters rapporteringsplikt mv.</li><li>§ 13. Kontroll- og kommunikasjonsrutiner</li><li>§ 14. Kontrollutvalget for tiltak mot hvitvasking av utbytte fra straffbare handlinger</li><li>§ 15. Elektroniske overvåkningssystemer</li><li>§ 16. Straff</li><li>§ 17. Pålegg og tvangstiltak</li><li>§ 18. Forskrifter</li><li>§ 19. Ikrafttredelse og overgangsregler</li><li>§ 20. Endringer i andre lover</li></ul></li></ul></dd></dl></header><main class="documentBody" data-lovdata-URL="LTI/lov/2003-06-20-41" id="dokument"><h1>Lov om tiltak mot hvitvasking av utbytte fra straffbare handlinger mv. (hvitvaskingsloven).</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1" data-name="1"><article class="listArticle" data-text-size="small" id="punkt-1"><article class="legalP" id="punkt-1-ledd-1">Lov av 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven).</article></article></li><li data-li-identifier="2" data-name="2"><article class="listArticle" data-text-size="small" id="punkt-2"><article class="legalP" id="punkt-2-ledd-1">Lov av 24. mai 1985 nr. 28 om Norges Bank og pengevesenet (sentralbankloven).</article></article></li><li data-li-identifier="3" data-name="3"><article class="listArticle" data-text-size="small" id="punkt-3"><article class="legalP" id="punkt-3-ledd-1">Lov av 10. juni 1988 nr. 40 om finansieringsvirksomhet og finansinstitusjoner.</article></article></li></ul></article><article class="legalArticle" data-lovdata-URL="LTI/lov/2003-06-20-41/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" id="paragraf-1-ledd-1">Formålet med loven er å forebygge og bekjempe hvitvasking av utbytte fra straffbare handlinger.</article></article><article class="legalArticle" data-lovdata-URL="LTI/lov/2003-06-20-41/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Begreper</span></h2><article class="legalP" id="paragraf-2-ledd-1">I denne lov forstås med:<ul class="defaultList"><li data-li-identifier="1" data-name="1"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">rapporteringspliktig: virksomhet eller person som nevnt i § 4,</article></article></li><li data-li-identifier="2" data-name="2"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">transaksjon: enhver overføring, formidling, ombytting eller plassering av formuesgoder.</article></article></li></ul></article></article><article class="legalArticle" data-lovdata-URL="LTI/lov/2003-06-20-41/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Geografisk virkeområde</span></h2><article class="legalP" id="paragraf-3-ledd-1">Loven gjelder for rapporteringspliktige som er etablert i Norge, herunder filialer av utenlandske foretak.</article><article class="legalP" id="paragraf-3-ledd-2">Kongen kan i forskrift bestemme at loven helt eller delvis skal gjelde for Svalbard og Jan Mayen, og fastsette særlige regler om tiltak mot hvitvasking av utbytte og finansiering av terrorisme for disse områdene.</article></article><article class="legalArticle" data-lovdata-URL="LTI/lov/2003-06-20-41/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Anvendelsesområde</span></h2><article class="legalP" id="paragraf-4-ledd-1">Loven gjelder for følgende virksomheter og juridiske personer:<ul class="defaultList"><li data-li-identifier="1" data-name="1"><article class="listArticle" id="paragraf-4-ledd-1-punkt-1"><article class="legalP" id="paragraf-4-ledd-1-punkt-1-ledd-1">finansinstitusjoner,</article></article></li><li data-li-identifier="2" data-name="2"><article class="listArticle" id="paragraf-4-ledd-1-punkt-2"><article class="legalP" id="paragraf-4-ledd-1-punkt-2-ledd-1">Norges Bank,</article></article></li><li data-li-identifier="3" data-name="3"><article class="listArticle" id="paragraf-4-ledd-1-punkt-3"><article class="legalP" id="paragraf-4-ledd-1-punkt-3-ledd-1">e-pengeforetak,</article></article></li><li data-li-identifier="4" data-name="4"><article class="listArticle" id="paragraf-4-ledd-1-punkt-4"><article class="legalP" id="paragraf-4-ledd-1-punkt-4-ledd-1">foretak og personer som driver virksomhet som består i overføring av penger eller pengefordringer,</article></article></li><li data-li-identifier="5" data-name="5"><article class="listArticle" id="paragraf-4-ledd-1-punkt-5"><article class="legalP" id="paragraf-4-ledd-1-punkt-5-ledd-1">verdipapirforetak,</article></article></li><li data-li-identifier="6" data-name="6"><article class="listArticle" id="paragraf-4-ledd-1-punkt-6"><article class="legalP" id="paragraf-4-ledd-1-punkt-6-ledd-1">forvaltningsselskaper for verdipapirfond,</article></article></li><li data-li-identifier="7" data-name="7"><article class="listArticle" id="paragraf-4-ledd-1-punkt-7"><article class="legalP" id="paragraf-4-ledd-1-punkt-7-ledd-1">forsikringsselskap,</article></article></li><li data-li-identifier="8" data-name="8"><article class="listArticle" id="paragraf-4-ledd-1-punkt-8"><article class="legalP" id="paragraf-4-ledd-1-punkt-8-ledd-1">pensjonskasser,</article></article></li><li data-li-identifier="9" data-name="9"><article class="listArticle" id="paragraf-4-ledd-1-punkt-9"><article class="legalP" id="paragraf-4-ledd-1-punkt-9-ledd-1">postoperatører ved formidling av postsendinger,</article></article></li><li data-li-identifier="10" data-name="10"><article class="listArticle" id="paragraf-4-ledd-1-punkt-10"><article class="legalP" id="paragraf-4-ledd-1-punkt-10-ledd-1">verdipapirregistre,</article></article></li><li data-li-identifier="11" data-name="11"><article class="listArticle" id="paragraf-4-ledd-1-punkt-11"><article class="legalP" id="paragraf-4-ledd-1-punkt-11-ledd-1">andre foretak hvis hovedvirksomhet er omfattet av punktene 2 til 12 og 14 i vedlegg I til direktiv 2000/12/EF om adgang til å starte og utøve virksomhet som kredittinstitusjon, herunder utlånsvirksomhet, fondsmegling, betalingsformidling, finansiell leasing, rådgivnings- eller andre tjenester knyttet til finansielle transaksjoner samt utleie av bankbokser.</article></article></li></ul></article><article class="legalP" id="paragraf-4-ledd-2">Loven gjelder også for følgende juridiske og fysiske personer i utøvelsen av deres yrke:<ul class="defaultList"><li data-li-identifier="1" data-name="1"><article class="listArticle" id="paragraf-4-ledd-2-punkt-1"><article class="legalP" id="paragraf-4-ledd-2-punkt-1-ledd-1">statsautoriserte og registrerte revisorer,</article></article></li><li data-li-identifier="2" data-name="2"><article class="listArticle" id="paragraf-4-ledd-2-punkt-2"><article class="legalP" id="paragraf-4-ledd-2-punkt-2-ledd-1">autoriserte regnskapsførere,</article></article></li><li data-li-identifier="3" data-name="3"><article class="listArticle" id="paragraf-4-ledd-2-punkt-3"><article class="legalP" id="paragraf-4-ledd-2-punkt-3-ledd-1">eiendomsmeglere og boligbyggelag når det drives eiendomsmegling,</article></article></li><li data-li-identifier="4" data-name="4"><article class="listArticle" id="paragraf-4-ledd-2-punkt-4"><article class="legalP" id="paragraf-4-ledd-2-punkt-4-ledd-1">forsikringsmeglere,</article></article></li><li data-li-identifier="5" data-name="5"><article class="listArticle" id="paragraf-4-ledd-2-punkt-5"><article class="legalP" id="paragraf-4-ledd-2-punkt-5-ledd-1">prosjektmeglere,</article></article></li><li data-li-identifier="6" data-name="6"><article class="listArticle" id="paragraf-4-ledd-2-punkt-6"><article class="legalP" id="paragraf-4-ledd-2-punkt-6-ledd-1">valutameglere,</article></article></li><li data-li-identifier="7" data-name="7"><article class="listArticle" id="paragraf-4-ledd-2-punkt-7"><article class="legalP" id="paragraf-4-ledd-2-punkt-7-ledd-1">advokater og andre som ervervsmessig eller stadig yter selvstendig juridisk bistand, når de bistår eller opptrer på vegne av klienter ved planlegging eller utførelse av finansielle transaksjoner eller transaksjoner som gjelder fast eiendom eller løsøregjenstander som nevnt i nr. 8;</article></article></li><li data-li-identifier="8" data-name="8"><article class="listArticle" id="paragraf-4-ledd-2-punkt-8"><article class="legalP" id="paragraf-4-ledd-2-punkt-8-ledd-1">forhandlere av gjenstander, herunder auksjonsforretninger, kommisjonærer og lignende, ved transaksjoner i kontanter på 40 000 norske kroner eller mer eller et tilsvarende beløp i utenlandsk valuta. Transaksjoner med betalingskort omfattes kun når det er bestemt i forskrift fastsatt av departementet;</article></article></li><li data-li-identifier="9" data-name="9"><article class="listArticle" id="paragraf-4-ledd-2-punkt-9"><article class="legalP" id="paragraf-4-ledd-2-punkt-9-ledd-1">personer og foretak som mot vederlag tilbyr tilsvarende tjenester som nevnt i nr. 1 til 8.</article></article></li></ul></article><article class="legalP" id="paragraf-4-ledd-3">Loven gjelder også for foretak og personer som utfører tjenester på vegne av eller for rapporteringspliktige.</article><article class="legalP" id="paragraf-4-ledd-4">Når advokater opptrer som bostyrere, gjelder bestemmelsene i §§ 7, 8, 11, 16 og 17.</article><article class="legalP" id="paragraf-4-ledd-5">Kongen kan i forskrift fastsette regler som gir loven anvendelse for spillvirksomhet, inkassoforetak og regulerte markeder.</article></article><article class="legalArticle" data-lovdata-URL="LTI/lov/2003-06-20-41/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Identitetskontroll</span></h2><article class="legalP" id="paragraf-5-ledd-1">Rapporteringspliktige skal ved etablering av kundeforhold kreve gyldig legitimasjon av kunden. Plikten gjelder også for den rapporteringspliktiges ansatte. Som gyldig legitimasjon regnes alltid skriftlig legitimasjon.</article><article class="legalP" id="paragraf-5-ledd-2">Ved transaksjoner som gjelder 100 000 norske kroner eller mer, for kunder som den rapporteringspliktige ikke på forhånd har et etablert kundeforhold til, skal det kreves legitimasjon som nevnt i første ledd. Beløpsgrensen beregnes samlet for transaksjoner som gjennomføres i flere operasjoner som ser ut til å kunne ha sammenheng med hverandre. Dersom beløpet ikke er kjent når transaksjonen gjennomføres, skal identitetskontrollen utføres så snart den rapporteringspliktige blir kjent med beløpet og at det overstiger beløpsgrensen.</article><article class="legalP" id="paragraf-5-ledd-3">Den rapporteringspliktige skal i alle tilfeller kreve legitimasjon som nevnt i første ledd, dersom den har mistanke om at transaksjonen har tilknytning til utbytte av en straffbar handling eller til forhold som rammes av straffeloven § 147 a eller § 147 b.</article><article class="legalP" id="paragraf-5-ledd-4">Identitetskontroll skal skje ved kundens personlige fremmøte hos den rapporteringspliktige. Dersom personlig fremmøte er til vesentlig ulempe for kunden eller ikke er praktisk gjennomførbart, kan det gjøres unntak fra dette kravet, såfremt betryggende identitetskontroll likevel kan finne sted.</article><article class="legalP" id="paragraf-5-ledd-5">Departementet kan i forskrift fastsette nærmere regler om gjennomføring av identitetskontroll, hva som anses som gyldig legitimasjon og unntak fra plikten til å kreve legitimasjon og til å foreta identitetskontroll.</article></article><article class="legalArticle" data-lovdata-URL="LTI/lov/2003-06-20-41/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Registrering av opplysninger</span></h2><article class="legalP" id="paragraf-6-ledd-1">Rapporteringspliktige skal registrere følgende opplysninger om kunder:<ul class="defaultList"><li data-li-identifier="1" data-name="1"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">fullt navn eller firma,</article></article></li><li data-li-identifier="2" data-name="2"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">personnummer, organisasjonsnummer, D-nummer eller, dersom kunden ikke har slikt nummer, annen entydig identitetskode,</article></article></li><li data-li-identifier="3" data-name="3"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">fast adresse,</article></article></li><li data-li-identifier="4" data-name="4"><article class="listArticle" id="paragraf-6-ledd-1-punkt-4"><article class="legalP" id="paragraf-6-ledd-1-punkt-4-ledd-1">referanse til legitimasjon som har støttet identitetskontrollen, og</article></article></li><li data-li-identifier="5" data-name="5"><article class="listArticle" id="paragraf-6-ledd-1-punkt-5"><article class="legalP" id="paragraf-6-ledd-1-punkt-5-ledd-1">annet fastsatt i forskrift gitt av departementet.</article></article></li></ul></article><article class="legalP" id="paragraf-6-ledd-2">Rapporteringspliktige skal sørge for at registrerte opplysninger lagres forsvarlig.</article><article class="legalP" id="paragraf-6-ledd-3">Det skal ved bruk av kontonummer eller på annen måte registreres en entydig forbindelse mellom kundeforholdet og opplysningene.</article><article class="legalP" id="paragraf-6-ledd-4">Dersom den rapporteringspliktige vet eller kan ha grunn til å tro at kunden handler på vegne av en annen eller at en annen eier formuesgodet det handles for, skal den rapporteringspliktige bringe på det rene opplysninger som nevnt i første og tredje ledd også om den det handles på vegne av, og registrere slike opplysninger.</article></article><article class="legalArticle" data-lovdata-URL="LTI/lov/2003-06-20-41/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Undersøkelses- og rapporteringsplikt</span></h2><article class="legalP" id="paragraf-7-ledd-1">Dersom rapporteringspliktige har mistanke om at en transaksjon har tilknytning til utbytte av en straffbar handling eller til forhold som rammes av straffeloven § 147 a eller § 147 b, skal det foretas nærmere undersøkelser for å få bekreftet eller avkreftet mistanken. Plikten gjelder også for den rapporteringspliktiges ansatte.</article><article class="legalP" id="paragraf-7-ledd-2">Dersom undersøkelsene ikke har avkreftet mistanken, skal den rapporteringspliktige av eget tiltak oversende opplysninger til ØKOKRIM om den aktuelle transaksjonen og om de forhold som har medført mistanke. Den rapporteringspliktige og ansatte skal på forespørsel gi ØKOKRIM alle nødvendige opplysninger om transaksjonen og mistanken.</article><article class="legalP" id="paragraf-7-ledd-3">Kunder eller tredjepersoner skal ikke gjøres kjent med at det er blitt oversendt opplysninger til ØKOKRIM.</article></article><article class="legalArticle" data-lovdata-URL="LTI/lov/2003-06-20-41/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaring av opplysninger mv.</span></h2><article class="legalP" id="paragraf-8-ledd-1">Rapporteringspliktige skal oppbevare kopi av de nødvendige dokumenter som er brukt i forbindelse med legitimasjon som nevnt i § 5, og registrerte opplysninger som nevnt i § 6, i fem år etter at kundeforholdet er opphørt eller transaksjonen er gjennomført.</article><article class="legalP" id="paragraf-8-ledd-2">Rapporteringspliktige skal oppbevare dokumenter i tilknytning til transaksjoner som nevnt i § 7 første ledd i fem år etter at transaksjonen er gjennomført.</article><article class="legalP" id="paragraf-8-ledd-3">Dokumenter og opplysninger som rapporteringspliktige oppbevarer etter første og annet ledd, skal slettes innen ett år etter at oppbevaringsplikten opphører.</article><article class="legalP" id="paragraf-8-ledd-4">Departementet kan i forskrift fastsette nærmere regler om hvilke dokumenter som skal oppbevares og om oppbevaringsmåten.</article></article><article class="legalArticle" data-lovdata-URL="LTI/lov/2003-06-20-41/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Om gjennomføring av mistenkelige transaksjoner</span></h2><article class="legalP" id="paragraf-9-ledd-1">Rapporteringspliktige skal ikke gjennomføre transaksjoner som medfører undersøkelsesplikt, før ØKOKRIM er underrettet. ØKOKRIM kan i særlige tilfeller gi pålegg om ikke å gjennomføre en slik transaksjon. Transaksjonen kan likevel gjennomføres før ØKOKRIM er underrettet, dersom det ikke er mulig å la være å gjennomføre den, eller dersom unnlatelse av å gjennomføre transaksjonen ville vanskeliggjøre etterforskningen. I så fall skal ØKOKRIM underrettes umiddelbart etter at transaksjonen er gjennomført.</article></article><article class="legalArticle" data-lovdata-URL="LTI/lov/2003-06-20-41/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">ØKOKRIMs plikt til å slette opplysninger</span></h2><article class="legalP" id="paragraf-10-ledd-1">Opplysninger som ØKOKRIM mottar etter bestemmelsene i § 7, skal slettes senest fem år etter at opplysningene ble registrert, med mindre det i dette tidsrommet er registrert nye opplysninger, eller det er foretatt etterforsknings- eller rettergangsskritt mot den registrerte.</article><article class="legalP" id="paragraf-10-ledd-2">Dersom ØKOKRIMs undersøkelser viser at det ikke foreligger en straffbar handling, skal opplysningene slettes snarest mulig.</article><article class="legalP" id="paragraf-10-ledd-3">Departementet kan gi nærmere regler om ØKOKRIMs saksbehandling, herunder sletting av opplysninger.</article></article><article class="legalArticle" data-lovdata-URL="LTI/lov/2003-06-20-41/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forholdet til taushetsplikt</span></h2><article class="legalP" id="paragraf-11-ledd-1">Opplysninger som i god tro meddeles ØKOKRIM etter § 7, er ikke brudd på taushetsplikt og gir ikke grunnlag for erstatning eller straff.</article><article class="legalP" id="paragraf-11-ledd-2">Rapporteringspliktige som nevnt i § 4 første ledd nr. 1, kan uten hinder av taushetsplikt utveksle nødvendige kundeopplysninger seg imellom når det anses nødvendig som ledd i undersøkelser av mistanke om at en transaksjon har tilknytning til utbytte av en straffbar handling eller til forhold som rammes av straffeloven § 147 a eller § 147 b.</article><article class="legalP" id="paragraf-11-ledd-3">ØKOKRIM kan gi opplysninger som ØKOKRIM mottar etter bestemmelsene i § 7 til andre offentlige myndigheter enn politiet som har oppgaver knyttet til forebygging av forhold som rammes av straffeloven § 147 a eller § 147 b.</article></article><article class="legalArticle" data-lovdata-URL="LTI/lov/2003-06-20-41/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Unntak fra advokaters rapporteringsplikt mv.</span></h2><article class="legalP" id="paragraf-12-ledd-1">Advokater og andre som ervervsmessig eller stadig yter rettshjelpvirksomhet, har ikke plikt til å rapportere om forhold som de har fått kjennskap til gjennom arbeidet med å fastslå klientens rettsstilling, eller om forhold som de har fått kjennskap til før, under og etter en rettssak, når forholdet har direkte tilknytning til rettstvisten.</article><article class="legalP" id="paragraf-12-ledd-2">Dette gjelder tilsvarende for revisorer og andre rapporteringspliktige rådgivere når de bistår en advokat eller andre som ervervsmessig eller stadig yter rettshjelpvirksomhet.</article></article><article class="legalArticle" data-lovdata-URL="LTI/lov/2003-06-20-41/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll- og kommunikasjonsrutiner</span></h2><article class="legalP" id="paragraf-13-ledd-1">Rapporteringspliktige skal etablere forsvarlige interne kontroll- og kommunikasjonsrutiner som sikrer oppfyllelse av pliktene som påligger rapporteringspliktige etter loven og bestemmelser fastsatt i medhold av loven. Kontroll- og kommunikasjonsrutinene skal være skriftlige og fastsatt på øverste nivå hos den rapporteringspliktige. Det skal utpekes en person i ledelsen som skal ha et særskilt ansvar for å følge opp rutinene. Det skal gjennomføres opplæringsprogrammer og oppfølging for ansatte og andre personer som utfører oppgaver til oppfyllelse av plikter etter loven.</article></article><article class="legalArticle" data-lovdata-URL="LTI/lov/2003-06-20-41/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kontrollutvalget for tiltak mot hvitvasking av utbytte fra straffbare handlinger</span></h2><article class="legalP" id="paragraf-14-ledd-1">Kontrollutvalget for tiltak mot hvitvasking av utbytte fra straffbare handlinger (Kontrollutvalget) skal føre kontroll med:<ul class="defaultList"><li data-li-identifier="1" data-name="1"><article class="listArticle" id="paragraf-14-ledd-1-punkt-1"><article class="legalP" id="paragraf-14-ledd-1-punkt-1-ledd-1">ØKOKRIMs behandling av opplysninger mottatt i medhold av § 7,</article></article></li><li data-li-identifier="2" data-name="2"><article class="listArticle" id="paragraf-14-ledd-1-punkt-2"><article class="legalP" id="paragraf-14-ledd-1-punkt-2-ledd-1">ØKOKRIMs pålegg og godkjenninger etter § 9, og</article></article></li><li data-li-identifier="3" data-name="3"><article class="listArticle" id="paragraf-14-ledd-1-punkt-3"><article class="legalP" id="paragraf-14-ledd-1-punkt-3-ledd-1">at ØKOKRIM oppfyller plikten til å slette opplysninger etter § 10.</article></article></li></ul></article><article class="legalP" id="paragraf-14-ledd-2">Kontrollutvalget skal bestå av minst tre medlemmer som oppnevnes av Kongen. Dessuten oppnevnes ett eller flere varamedlemmer. Lederen for utvalget skal oppfylle de krav som stilles til høyesterettsdommere. Kontrollutvalgets medlemmer har taushetsplikt om det de får vite i utøvelsen av sitt verv.</article><article class="legalP" id="paragraf-14-ledd-3">ØKOKRIM skal gi Kontrollutvalget de opplysninger, dokumenter mv. som Kontrollutvalget finner nødvendig for sin kontroll. Når Kontrollutvalget krever det, har ØKOKRIMs tjenestemenn plikt til å forklare seg overfor Kontrollutvalget uten hensyn til taushetsplikt.</article><article class="legalP" id="paragraf-14-ledd-4">Departementet kan i forskrift fastsette nærmere regler om oppgavene og saksbehandlingen til Kontrollutvalget.</article></article><article class="legalArticle" data-lovdata-URL="LTI/lov/2003-06-20-41/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Elektroniske overvåkningssystemer</span></h2><article class="legalP" id="paragraf-15-ledd-1">Rapporteringspliktige som nevnt i § 4 første ledd nr. 1, skal etablere elektroniske overvåkningssystemer. Departementet kan i forskrift gi nærmere regler om elektroniske overvåkningssystemer.</article></article><article class="legalArticle" data-lovdata-URL="LTI/lov/2003-06-20-41/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Med bøter straffes rapporteringspliktige som forsettlig overtrer eller medvirker til overtredelse av denne lov eller forskrifter gitt i medhold av loven.</article><article class="legalP" id="paragraf-16-ledd-2">Ved særlig skjerpende omstendigheter kan fengsel inntil 1 år anvendes.</article></article><article class="legalArticle" data-lovdata-URL="LTI/lov/2003-06-20-41/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Pålegg og tvangstiltak</span></h2><article class="legalP" id="paragraf-17-ledd-1">Tilsynsorgan kan gi den rapporteringspliktige pålegg om at forhold i strid med denne lov eller bestemmelser gitt i medhold av loven, skal opphøre. Tilsynsorgan kan sette en frist for at forholdene bringes i samsvar med pålegget.</article><article class="legalP" id="paragraf-17-ledd-2">Den som ikke etterkommer pålegg etter første ledd, kan ilegges tvangsmulkt av tilsynsorganene. Tvangsmulkten kan ilegges i form av engangsmulkt eller løpende mulkt. Ilagt mulkt er tvangsgrunnlag for utlegg.</article><article class="legalP" id="paragraf-17-ledd-3">Departementet kan i forskrift gi nærmere regler om fastsettelse av tvangsmulkt, herunder mulktens størrelse.</article></article><article class="legalArticle" data-lovdata-URL="LTI/lov/2003-06-20-41/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Forskrifter</span></h2><article class="legalP" id="paragraf-18-ledd-1">Departementet kan i forskrift fastsette:<ul class="defaultList"><li data-li-identifier="1" data-name="1"><article class="listArticle" id="paragraf-18-ledd-1-punkt-1"><article class="legalP" id="paragraf-18-ledd-1-punkt-1-ledd-1">regler til utfylling og gjennomføring av bestemmelsene i loven,</article></article></li><li data-li-identifier="2" data-name="2"><article class="listArticle" id="paragraf-18-ledd-1-punkt-2"><article class="legalP" id="paragraf-18-ledd-1-punkt-2-ledd-1">unntak fra enkelte eller flere av bestemmelsene i loven for visse rapporteringspliktige,</article></article></li><li data-li-identifier="3" data-name="3"><article class="listArticle" id="paragraf-18-ledd-1-punkt-3"><article class="legalP" id="paragraf-18-ledd-1-punkt-3-ledd-1">regler om hvilke opplysninger om avsender som skal følge en transaksjon i betalingskjeden,</article></article></li><li data-li-identifier="4" data-name="4"><article class="listArticle" id="paragraf-18-ledd-1-punkt-4"><article class="legalP" id="paragraf-18-ledd-1-punkt-4-ledd-1">særskilte regler om rapportering av transaksjoner med eller for personer eller foretak som har tilknytning til land eller områder som ikke har gjennomført tilfredsstillende tiltak mot hvitvasking av utbytte eller finansiering av terrorisme,</article></article></li><li data-li-identifier="5" data-name="5"><article class="listArticle" id="paragraf-18-ledd-1-punkt-5"><article class="legalP" id="paragraf-18-ledd-1-punkt-5-ledd-1">forbud eller restriksjoner når det gjelder adgangen for rapporteringspliktige til å etablere forretningsforhold til eller foreta transaksjoner med personer eller foretak som har tilknytning til land eller områder som ikke har gjennomført tilfredsstillende tiltak mot hvitvasking av utbytte eller finansiering av terrorisme.</article></article></li></ul></article></article><article class="legalArticle" data-lovdata-URL="LTI/lov/2003-06-20-41/§19" data-name="§19" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse og overgangsregler</span></h2><article class="legalP" id="paragraf-19-ledd-1">Loven trer i kraft fra den tid Kongen bestemmer.</article><article class="legalP" id="paragraf-19-ledd-2">Kongen kan gi overgangsregler.</article></article><article class="legalArticle" data-lovdata-URL="LTI/lov/2003-06-20-41/§20" data-name="§20" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Endringer i andre lover</span></h2><article class="legalP" id="paragraf-20-ledd-1">Fra den tid loven trer i kraft, gjøres følgende endringer i andre lover:</article> <article class="defaultP" margin-top="true">1 I lov 10. juni 1988 nr. 40 om finansieringsvirksomhet og finansinstitusjoner oppheves § 2-1 annet ledd, § 2-17, § 2-17a og § 5-1 første ledd annet punktum.</article> <article class="defaultP" margin-top="true">2 I lov 24. mai 1985 nr. 28 om Norges Bank og pengevesenet skal § 12 annet ledd annet punktum lyde:</article><article class="legalP" id="paragraf-20-ledd-2">Taushetsplikten etter foregående ledd gjelder heller ikke overfor ØKOKRIM ved oversendelse av opplysninger i henhold til § 7 i lov om tiltak mot hvitvasking av utbytte fra straffbare handlinger mv. (hvitvaskingsloven).</article> <article class="defaultP" margin-top="true">3 I lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. skal § 6 annet ledd lyde:</article><article class="legalP" id="paragraf-20-ledd-3">Når Tilsynet i sitt tilsynsarbeide får mistanke om at det foreligger forhold med tilknytning til utbytte av en straffbar handling eller til forhold som rammes av straffeloven § 147 a eller § 147 b, skal opplysninger om dette oversendes Den sentrale enhet for etterforskning og påtale av økonomisk kriminalitet og miljøkriminalitet, ØKOKRIM.</article></article></main></body></html>