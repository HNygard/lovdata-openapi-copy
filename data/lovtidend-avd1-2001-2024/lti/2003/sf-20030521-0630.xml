<!DOCTYPE html><html lang="no"><head><title>Forskrift om bruk av informasjons- og kommunikasjonsteknologi (IKT).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-21-630</dd><dt class="dokid">DokumentID</dt><dd class="dokid">LTI/forskrift/2003-05-21-630</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 7 s 1154</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-16-1157</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1956-12-07-1/§4</li><li>lov/2000-11-17-80/§3-4</li><li>lov/1999-12-17-95/§3-3</li></ul></dd><dt class="dateOfPublication">Kunngjort</dt><dd class="dateOfPublication">2003-05-30</dd><dt class="journalNumber">Journalnummer</dt><dd class="journalNumber">2003-0523</dd><dt class="titleShort">Korttittel</dt><dd class="titleShort">Forskrift om bruk av IKT-systemer</dd><dt class="title">Tittel</dt><dd class="title">Forskrift om bruk av informasjons- og kommunikasjonsteknologi (IKT).</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 21. mai 2003 med hjemmel i lov av 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) § 4 nr. 2, lov av 17. november 2000 nr. 80 om børsvirksomhet m.m. (børsloven) § 3-4 første ledd annet punktum og lov av 17. desember 1999 nr. 95 om betalingssystemer m.v. § 3-3 første ledd annet punktum.</dd><dt class="refid">RefID</dt><dd class="refid">forskrift/2003-05-21-630</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av informasjons- og kommunikasjonsteknologi (IKT).<ul class="tocSubUl"><li>§ 1. Virkeområde</li><li>§ 2. Planlegging og organisering</li><li>§ 3. Risikoanalyse</li><li>§ 4. Kvalitet</li><li>§ 5. Sikkerhet</li><li>§ 6. Utvikling og anskaffelse</li><li>§ 7. Systemvedlikehold</li><li>§ 8. Drift</li><li>§ 9. Avviks- og endringshåndtering</li><li>§ 10. Krav til kontinuitet</li><li>§ 11. Driftsavbrudd og katastrofeberedskap</li><li>§ 12. Utkontraktering</li><li>§ 13. Dokumentasjon</li><li>§ 14. Dispensasjon</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-05-21-630" id="dokument"><h1>Forskrift om bruk av informasjons- og kommunikasjonsteknologi (IKT).</h1><article class="legalArticle" data-lovdata-URL="LTI/forskrift/2003-05-21-630/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Forskriften gjelder for norske:<ul class="defaultList"><li data-li-identifier="1." data-name="1."><article class="listArticle" id="paragraf-1-ledd-1-punkt-1"><article class="legalP" id="paragraf-1-ledd-1-punkt-1-ledd-1">Forretningsbanker</article></article></li><li data-li-identifier="2." data-name="2."><article class="listArticle" id="paragraf-1-ledd-1-punkt-2"><article class="legalP" id="paragraf-1-ledd-1-punkt-2-ledd-1">Sparebanker</article></article></li><li data-li-identifier="3." data-name="3."><article class="listArticle" id="paragraf-1-ledd-1-punkt-3"><article class="legalP" id="paragraf-1-ledd-1-punkt-3-ledd-1">Finansieringsforetak</article></article></li><li data-li-identifier="4." data-name="4."><article class="listArticle" id="paragraf-1-ledd-1-punkt-4"><article class="legalP" id="paragraf-1-ledd-1-punkt-4-ledd-1">Forsikringsselskaper</article></article></li><li data-li-identifier="5." data-name="5."><article class="listArticle" id="paragraf-1-ledd-1-punkt-5"><article class="legalP" id="paragraf-1-ledd-1-punkt-5-ledd-1">Private, kommunale og fylkeskommunale pensjonskasser og pensjonsfond</article></article></li><li data-li-identifier="6." data-name="6."><article class="listArticle" id="paragraf-1-ledd-1-punkt-6"><article class="legalP" id="paragraf-1-ledd-1-punkt-6-ledd-1">Børser og autoriserte markedsplasser</article></article></li><li data-li-identifier="7." data-name="7."><article class="listArticle" id="paragraf-1-ledd-1-punkt-7"><article class="legalP" id="paragraf-1-ledd-1-punkt-7-ledd-1">Verdipapirforetak</article></article></li><li data-li-identifier="8." data-name="8."><article class="listArticle" id="paragraf-1-ledd-1-punkt-8"><article class="legalP" id="paragraf-1-ledd-1-punkt-8-ledd-1">Forvaltningsselskaper for verdipapirfond</article></article></li><li data-li-identifier="9." data-name="9."><article class="listArticle" id="paragraf-1-ledd-1-punkt-9"><article class="legalP" id="paragraf-1-ledd-1-punkt-9-ledd-1">Oppgjørssentraler</article></article></li><li data-li-identifier="10." data-name="10."><article class="listArticle" id="paragraf-1-ledd-1-punkt-10"><article class="legalP" id="paragraf-1-ledd-1-punkt-10-ledd-1">Verdipapirregistre</article></article></li><li data-li-identifier="11." data-name="11."><article class="listArticle" id="paragraf-1-ledd-1-punkt-11"><article class="legalP" id="paragraf-1-ledd-1-punkt-11-ledd-1">Inkassoforetak</article></article></li><li data-li-identifier="12." data-name="12."><article class="listArticle" id="paragraf-1-ledd-1-punkt-12"><article class="legalP" id="paragraf-1-ledd-1-punkt-12-ledd-1">Eiendomsmeglerforetak</article></article></li><li data-li-identifier="13." data-name="13."><article class="listArticle" id="paragraf-1-ledd-1-punkt-13"><article class="legalP" id="paragraf-1-ledd-1-punkt-13-ledd-1">E-pengeforetak</article></article></li><li data-li-identifier="14." data-name="14."><article class="listArticle" id="paragraf-1-ledd-1-punkt-14"><article class="legalP" id="paragraf-1-ledd-1-punkt-14-ledd-1">Systemer for betalingstjenester.</article></article></li></ul></article><article class="legalP" id="paragraf-1-ledd-2">Forskriften omfatter IKT-systemer som er av betydning for foretakets virksomhet. For eksterne brukere av foretakets IKT-systemer skal det foreligge avtaler som sikrer at forskriftens krav til sikkerhet og dokumentasjon ivaretas.</article></article><article class="legalArticle" data-lovdata-URL="LTI/forskrift/2003-05-21-630/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Planlegging og organisering</span></h2><article class="legalP" id="paragraf-2-ledd-1">Foretaket skal fastsette overordnede mål, strategier og sikkerhetskrav for IKT-virksomheten. Det skal foreligge beskrivelse av den enkelte prosess og hvordan ansvaret for administrasjon, anskaffelse, utvikling, drift, systemvedlikehold, sikring av informasjon og avvikling utføres på en betryggende måte.</article><article class="legalP" id="paragraf-2-ledd-2">Ved utkontraktering av deler eller hele IKT-virksomheten skal foretaket ha egne retningslinjer som skal sikre leveransen.</article><article class="legalP" id="paragraf-2-ledd-3">Det skal oppnevnes en ansvarlig i foretaket for de ulike deler av IKT-virksomheten. Med ansvarlig menes en funksjon eller stilling.</article></article><article class="legalArticle" data-lovdata-URL="LTI/forskrift/2003-05-21-630/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Risikoanalyse</span></h2><article class="legalP" id="paragraf-3-ledd-1">Foretaket skal fastsette kriterier for akseptabel risiko forbundet med bruk av IKT-systemene.</article><article class="legalP" id="paragraf-3-ledd-2">Foretaket skal ha en dokumentert prosess for gjennomføring av risikoanalyser av IKT-virksomheten. Prosessen skal blant annet definere klare ansvarsforhold og omfatte oppfølging av tiltak som iverksettes som et resultat av den gjennomførte risikoanalysen.</article><article class="legalP" id="paragraf-3-ledd-3">Foretaket skal minst en gang årlig, eller ved endringer som har betydning for IKT-sikkerheten, gjennomføre risikoanalyser for å påse at risiko styres innenfor akseptable grenser i forhold til foretakets virksomhet. Resultatet av risikoanalysen skal dokumenteres.</article></article><article class="legalArticle" data-lovdata-URL="LTI/forskrift/2003-05-21-630/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvalitet</span></h2><article class="legalP" id="paragraf-4-ledd-1">Foretaket skal fastsette kvalitetsmål for de enkelte deler av IKT-virksomheten knyttet opp mot foretakets øvrige mål. Foretaket skal ha dokumenterte prosedyrer for oppfølging av fastsatte kvalitetsmål.</article></article><article class="legalArticle" data-lovdata-URL="LTI/forskrift/2003-05-21-630/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhet</span></h2><article class="legalP" id="paragraf-5-ledd-1">Foretaket skal utarbeide prosedyrer som skal sikre beskyttelse av utstyr, systemer og informasjon av betydning for foretakets virksomhet, jf. § 1, mot skader, misbruk, uautorisert adgang og endring, samt hærverk. Videre skal prosedyrene inneholde retningslinjer for tildeling, endring, sletting og kontroll med autorisasjon for tilgang til IKT-systemene. Kravene til IKT-sikkerhet skal så langt det er praktisk mulig være målbare. Oppfyllelse av kravene til informasjonssikkerhet for personopplysninger etter forskrift av 15. desember 2000 nr. 1265 til personopplysningsloven skal anses som oppfyllelse av kravene i paragrafen her.</article></article><article class="legalArticle" data-lovdata-URL="LTI/forskrift/2003-05-21-630/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utvikling og anskaffelse</span></h2><article class="legalP" id="paragraf-6-ledd-1">Foretaket skal ha skriftlige prosedyrer for anskaffelse, utvikling, videreutvikling og testing av IKT-systemer. IKT-systemene skal ikke settes i ordinær drift før ansvarlig har godkjent dette.</article></article><article class="legalArticle" data-lovdata-URL="LTI/forskrift/2003-05-21-630/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Systemvedlikehold</span></h2><article class="legalP" id="paragraf-7-ledd-1">Foretaket skal sikre at IKT-systemene vedlikeholdes og forvaltes på en måte som gir en stabil, planlagt og forutsigbar drift. Det skal foreligge dokumenterte prosedyrer for systemvedlikeholdet.</article></article><article class="legalArticle" data-lovdata-URL="LTI/forskrift/2003-05-21-630/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Drift</span></h2><article class="legalP" id="paragraf-8-ledd-1">Driften av IKT-virksomheten skal være basert på dokumenterte prosedyrer, som sikrer fullstendig, rettidig og korrekt dataproduksjon, behandling og oppbevaring av produksjonsdata samt tilgjengelighet av IKT-systemene.</article></article><article class="legalArticle" data-lovdata-URL="LTI/forskrift/2003-05-21-630/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Avviks- og endringshåndtering</span></h2><article class="legalP" id="paragraf-9-ledd-1">Foretaket skal sikre at prosedyrer for avviks- og endringshåndtering foreligger og følges.</article><article class="legalP" id="paragraf-9-ledd-2">Prosedyrene for avvikshåndtering skal omfatte alle avvik som oppstår i driften av IKT-systemene. Avviksbehandlingen skal ha som formål å gjenopprette normal tilstand i IKT-virksomheten. Avviksbehandlingen skal identifisere årsaken til avvik, hindre gjentagelser og sikre forsvarlig og formell behandling av avviket. Avvikene skal dokumenteres. Prosedyrene for avvikshåndtering skal inneholde retningslinjer for eskalering.</article><article class="legalP" id="paragraf-9-ledd-3">Prosedyrene for endringshåndtering skal omfatte alle endringer som kan påvirke IKT-systemene og skal sikre forsvarlig, formell behandling og dokumentering av endringene. Foretaket skal sikre at prosedyrene for endringshåndtering gir en stabil, planlagt og forutsigbar drift.</article></article><article class="legalArticle" data-lovdata-URL="LTI/forskrift/2003-05-21-630/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til kontinuitet</span></h2><article class="legalP" id="paragraf-10-ledd-1">Foretaket skal ha en oppdatert kontinuitetsplan. Foretaket skal etablere en prosedyre for kontinuitet hvor roller, ansvarsoppgaver og risiko defineres. Foretaket skal med bakgrunn i risikoanalyse, jf. § 3, definere IKT-systemer av betydning for foretakets virksomhet som skal dekkes av kontinuitetsplanen. Kontinuitetsplanen skal blant annet inneholde<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-1-punkt-1"><article class="legalP" id="paragraf-10-ledd-1-punkt-1-ledd-1">identifisering og vurdering av enkeltelementer som kan svikte og iverksette tiltak</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-2"><article class="legalP" id="paragraf-10-ledd-1-punkt-2-ledd-1">klare kriterier for oppstart av reserveløsningen</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-3"><article class="legalP" id="paragraf-10-ledd-1-punkt-3-ledd-1">gjenopprettingsprosedyrer</article></article></li><li data-li-identifier="-" data-name="-"><article class="listArticle" id="paragraf-10-ledd-1-punkt-4"><article class="legalP" id="paragraf-10-ledd-1-punkt-4-ledd-1">informasjon til ledelse, ansatte, eventuelt kunder og leverandører.</article></article></li></ul></article><article class="legalP" id="paragraf-10-ledd-2">Det skal gjennomføres opplæring, øvelse og testing av reserveløsningene i et omfang som gir trygghet for at reserveløsningene fungerer tilfredstillende. Testene skal dokumenteres slik at gjennomføring og resultat kan vurderes i ettertid.</article></article><article class="legalArticle" data-lovdata-URL="LTI/forskrift/2003-05-21-630/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Driftsavbrudd og katastrofeberedskap</span></h2><article class="legalP" id="paragraf-11-ledd-1">Foretaket skal ha en dokumentert katastrofeplan som skal iverksettes dersom IKT-driften ikke kan opprettholdes som følge av en katastrofe. Med katastrofe menes hendelser som forårsaker driftsavbrudd slik at foretakets IKT-drift ikke kan fortsette med normalt tilgjengelige ressurser.</article><article class="legalP" id="paragraf-11-ledd-2">Katastrofeplanen skal minst omfatte<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">oversikt over IKT-systemer som inngår i katastrofeplanen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-2"><article class="legalP" id="paragraf-11-ledd-2-punkt-2-ledd-1">beskrivelse av katastrofeløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-3"><article class="legalP" id="paragraf-11-ledd-2-punkt-3-ledd-1">klare kriterier for oppstart av katastrofeløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-4"><article class="legalP" id="paragraf-11-ledd-2-punkt-4-ledd-1">akseptabel lengde på et driftsavbrudd før katastrofeløsningen iverksettes</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-5"><article class="legalP" id="paragraf-11-ledd-2-punkt-5-ledd-1">prosedyrer som inneholder de nødvendige aktiviteter for å gjenopprette IKT-driften</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-6"><article class="legalP" id="paragraf-11-ledd-2-punkt-6-ledd-1">oversikt over ansvarsforhold og prosedyrer ved oppstart av katastrofeløsningen</article></article></li><li data-li-identifier="-" data-name="-"><article class="listArticle" id="paragraf-11-ledd-2-punkt-7"><article class="legalP" id="paragraf-11-ledd-2-punkt-7-ledd-1">informasjon til berørte ansatte, leverandører, kunder, offentlige myndigheter og media.</article></article></li></ul></article><article class="legalP" id="paragraf-11-ledd-3">Det skal minst en gang årlig gjennomføres opplæring, øvelse og test i et omfang som gir tilstrekkelig trygghet for at katastrofeløsningen virker som forutsatt. Resultatet av testen skal dokumenteres slik at det er mulig å kontrollere.</article></article><article class="legalArticle" data-lovdata-URL="LTI/forskrift/2003-05-21-630/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utkontraktering</span></h2><article class="legalP" id="paragraf-12-ledd-1">Foretaket har ansvar for at IKT-virksomheten oppfyller alle krav som stilles etter denne forskrift. Dette gjelder også der hele eller deler av IKT-virksomheten er utkontraktert. Det skal foreligge en skriftlig avtale som sikrer dette. Avtalen må sikre at foretak under tilsyn også gis rett til å inspisere og kontrollere de av leverandørens aktiviteter som er knyttet til avtalen. Avtalen skal også sikre håndtering av taushetsbelagt informasjon.</article><article class="legalP" id="paragraf-12-ledd-2">Avtalen skal videre sikre at Kredittilsynet gis tilgang til opplysninger fra og tilsyn hos IKT-leverandøren der Kredittilsynet finner det nødvendig som et ledd i tilsynet med foretaket.</article><article class="legalP" id="paragraf-12-ledd-3">Foretaket skal sikre, i egen regi eller gjennom et formalisert samarbeid med andre foretak enn IKT-leverandøren, at organisasjonen besitter tilstrekkelig kompetanse til å forvalte utkontrakteringsavtalen.</article></article><article class="legalArticle" data-lovdata-URL="LTI/forskrift/2003-05-21-630/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dokumentasjon</span></h2><article class="legalP" id="paragraf-13-ledd-1">Det skal foreligge en samlet oppdatert oversikt over organisasjon, utstyr, IKT-systemer og vesentlige forhold i IKT-virksomheten. Det skal foreligge oppdatert dokumentasjon av det enkelte IKT-system som er av betydning for foretakets virksomhet og som dokumenterer at forskriftens krav er oppfylt til enhver tid.</article></article><article class="legalArticle" data-lovdata-URL="LTI/forskrift/2003-05-21-630/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h2><article class="legalP" id="paragraf-14-ledd-1">Kredittilsynet kan gi dispensasjon fra forskriften eller deler av denne.</article></article><article class="legalArticle" data-lovdata-URL="LTI/forskrift/2003-05-21-630/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" id="paragraf-15-ledd-1">Forskriften trer i kraft 1. august 2003. Samtidig oppheves forskrift av 16. desember 1992 nr. 1157 om bruk av informasjonsteknologi (IT). Kredittilsynet kan gi utsettelse med å oppfylle krav i forskriften.</article></article></main></body></html>