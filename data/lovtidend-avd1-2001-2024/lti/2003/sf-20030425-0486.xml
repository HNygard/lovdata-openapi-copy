<!DOCTYPE html><html lang="no"><head><title>Forskrift om miljørettet helsevern.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-04-25-486</dd><dt class="dokid">DokumentID</dt><dd class="dokid">LTI/forskrift/2003-04-25-486</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 6 s 943</dd><dt class="dateInForce">I kraft fra</dt><dd class="dateInForce">2003-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1953-08-14-2</li><li>forskrift/1958-06-06-4208</li><li>forskrift/1959-06-19-4</li><li>forskrift/1962-11-23-3</li><li>forskrift/1968-01-05-1</li><li>forskrift/1970-09-10-1</li><li>forskrift/1970-09-10-9366</li><li>forskrift/1980-02-22-22</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-11-19-66/§1-3</li><li>lov/1982-11-19-66/§1-6</li><li>lov/1982-11-19-66/§4a-1</li><li>lov/1982-11-19-66/§4a-4</li></ul></dd><dt class="dateOfPublication">Kunngjort</dt><dd class="dateOfPublication">2003-04-29</dd><dt class="lastupdated">Rettet</dt><dd class="lastupdated">2003-06-17 (§ 14 første ledd, merknader)</dd><dt class="journalNumber">Journalnummer</dt><dd class="journalNumber">2003-0452</dd><dt class="titleShort">Korttittel</dt><dd class="titleShort">Forskrift om miljørettet helsevern</dd><dt class="title">Tittel</dt><dd class="title">Forskrift om miljørettet helsevern.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 25. april 2003 med hjemmel i lov av 19. november 1982 nr. 66 om helsetjenesten i kommunene § 1-3 femte ledd, § 1-6 første ledd, § 4a-1 annet ledd og § 4a-4 første og annet ledd. Fremmet av Helsedepartementet.</dd><dt class="refid">RefID</dt><dd class="refid">forskrift/2003-04-25-486</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om miljørettet helsevern.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forholdet til annet regelverk</li></ul></li><li>Kapittel 2. Kommunens arbeid og virkemidler<ul class="tocSubUl"><li>§ 4. Kommunens ansvar</li><li>§ 5. Oversikt, rådgivning og medvirkning</li><li>§ 6. Tilsyn og virkemidler</li></ul></li><li>Kapittel 3. Miljø- og helsekrav til lokaler, virksomheter og eiendommer<ul class="tocSubUl"><li>§ 7. Overordnet krav</li><li>§ 8. Beliggenhet</li><li>§ 9. Helsemessige ulemper som virksomhet eller eiendom påfører omgivelsene</li><li>§ 10. Helsemessige forhold i virksomheter og eiendommer</li><li>§ 11. Utfyllende bestemmelser</li></ul></li><li>Kapittel 4. Administrative krav til virksomheter og eiendommer<ul class="tocSubUl"><li>§ 12. Ansvar og internkontroll</li><li>§ 13. Opplysningsplikt</li><li>§ 14. Meldepliktige virksomheter</li></ul></li><li>Kapittel 5. Avsluttende bestemmelser<ul class="tocSubUl"><li>§ 15. Pålegg om samarbeid</li><li>§ 16. Klage</li><li>§ 17. Straff</li><li>§ 18. Ikrafttreden og overgangsbestemmelse</li></ul></li><li>Merknader til forskrift om miljørettet helsevern</li></ul></li></ul></dd></dl></header><main class="documentBody" data-lovdata-URL="LTI/forskrift/2003-04-25-486" id="dokument"><h1>Forskrift om miljørettet helsevern.</h1><section class="section" data-name="kap1" id="kapittel-1" data-lovdata-URL="LTI/forskrift/2003-04-25-486/KAPITTEL_1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/2003-04-25-486/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Forskriftens formål er:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">å fremme folkehelse og bidra til gode miljømessige forhold,</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">å sikre befolkningen mot faktorer i miljøet, blant annet biologiske, kjemiske, fysiske og sosiale, som kan ha negativ innvirkning på helsen.</article></article></li></ul></article></article><article class="legalArticle" data-lovdata-URL="LTI/forskrift/2003-04-25-486/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Forskriften gjelder for private og offentlige virksomheter og eiendommer hvis forhold direkte eller indirekte kan ha innvirkning på helsen. Forskriften gjelder ikke miljømessige forhold som oppstår i boliger og på fritidseiendommer, hvis ikke slike forhold kan virke inn på omgivelsene utenfor boligen eller fritidseiendommen.</article><article class="legalP" id="kapittel-1-paragraf-2-ledd-2">Forskriften gjelder for innretninger til sjøs, dersom disse ikke er særskilt regulert i annet regelverk.</article><article class="legalP" id="kapittel-1-paragraf-2-ledd-3">Forskriften regulerer også kommunens arbeid og virkemidler innen miljørettet helsevern, jf. forskriften § 4 til § 6.</article></article><article class="legalArticle" data-lovdata-URL="LTI/forskrift/2003-04-25-486/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til annet regelverk</span></h3><article class="legalP" id="kapittel-1-paragraf-3-ledd-1">Helsehensyn skal så langt som mulig ivaretas gjennom ordinære prosesser knyttet til planlegging og godkjenning av virksomheter og eiendommer. Der annet regelverk fastsetter helsebegrunnede krav eller normer, skal det tas utgangspunkt i disse ved vurderingen av hvorvidt forskriftens krav til helsemessig tilfredsstillende drift, jf. kapittel 3, er oppfylt.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-04-25-486/KAPITTEL_2"><h2>Kapittel 2. Kommunens arbeid og virkemidler</h2><article class="legalArticle" data-lovdata-URL="LTI/forskrift/2003-04-25-486/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kommunens ansvar</span></h3><article class="legalP" id="kapittel-2-paragraf-1-ledd-1">Kommunen skal arbeide for å fremme folkehelse og bidra til å sikre befolkningen mot faktorer i miljøet som kan ha negativ innvirkning på helsen, blant annet ved å ivareta hensynet til helse og trivsel i planlegging etter plan- og bygningsloven og godkjenning av virksomhet etter annet lovverk.</article></article><article class="legalArticle" data-lovdata-URL="LTI/forskrift/2003-04-25-486/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Oversikt, rådgivning og medvirkning</span></h3><article class="legalP" id="kapittel-2-paragraf-2-ledd-1">Kommunen skal ha oversikt over positive og negative faktorer i miljøet som kan innvirke på befolkningens helse i kommunen. Oversikten skal i tilstrekkelig grad omfatte:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-2-ledd-1-punkt-1"><article class="legalP" id="kapittel-2-paragraf-2-ledd-1-punkt-1-ledd-1">vurdering av aktuelle faktorer i miljøet, som for eksempel forurensning, støy, sosiale miljøfaktorer, ulykkesrisiko mv., og årsakene til deres opptreden</article></article></li><li data-li-identifier="b)" data-name="b)"><article class="listArticle" id="kapittel-2-paragraf-2-ledd-1-punkt-2"><article class="legalP" id="kapittel-2-paragraf-2-ledd-1-punkt-2-ledd-1">vurdering av miljøfaktorenes helseeffekter på befolkningen</article></article></li><li data-li-identifier="c)" data-name="c)"><article class="listArticle" id="kapittel-2-paragraf-2-ledd-1-punkt-3"><article class="legalP" id="kapittel-2-paragraf-2-ledd-1-punkt-3-ledd-1">forslag til mulige helsefremmende, forebyggende eller avbøtende tiltak.</article></article></li></ul></article><article class="legalP" id="kapittel-2-paragraf-2-ledd-2">Den instans i kommunen som får oppgaven etter første ledd, skal på bakgrunn av sin oversikt over helsetilstanden og de faktorer som kan virke inn på denne, foreslå helsefremmende og forebyggende tiltak og gi råd og uttalelser om helsemessige forhold overfor både andre fagmyndigheter, som for eksempel plan- og bygningsmyndighetene og forurensnings- og produktkontrollmyndighetene, virksomheter og befolkningen for øvrig.</article></article><article class="legalArticle" data-lovdata-URL="LTI/forskrift/2003-04-25-486/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og virkemidler</span></h3><article class="legalP" id="kapittel-2-paragraf-3-ledd-1">Kommunen skal føre tilsyn med at denne forskriften overholdes og treffe de nødvendige enkeltvedtak hjemlet i kapittel 4a i lov av 19. november 1982 nr. 66 om helsetjenesten i kommunene. Når det gjelder kommunens plikter etter forskriften kapittel 2, fører Helsetilsynet i fylket tilsyn i medhold av lov av 30. mars 1984 nr. 15 om statlig tilsyn med helsetjenesten.</article><article class="legalP" id="kapittel-2-paragraf-3-ledd-2">Ved vurderingen av om kommunen skal kreve retting etter § 4a-8 i lov av 19. november 1982 nr. 66 om helsetjenesten i kommunene skal det ses hen til den helsemessige gevinst som oppnås ved vedtaket i forhold til vedtakets øvrige konsekvenser. Videre skal det tas hensyn til om forholdet allerede er vurdert i planlegging eller annen godkjenning etter annet lovverk.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-04-25-486/KAPITTEL_3"><h2>Kapittel 3. Miljø- og helsekrav til lokaler, virksomheter og eiendommer</h2><article class="legalArticle" data-lovdata-URL="LTI/forskrift/2003-04-25-486/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Overordnet krav</span></h3><article class="legalP" id="kapittel-3-paragraf-1-ledd-1">Virksomheter og eiendommer skal planlegges, bygges, tilrettelegges, drives og avvikles på en helsemessig tilfredsstillende måte, slik at de ikke medfører fare for helseskade eller helsemessig ulempe.</article><article class="legalP" id="kapittel-3-paragraf-1-ledd-2">Med helsemessig ulempe menes forhold som etter en helsefaglig vurdering kan påvirke helsen negativt og som ikke er helt uvesentlig.</article><article class="legalP" id="kapittel-3-paragraf-1-ledd-3">Når det er grunn til å anta at planlagte eller eksisterende virksomheter og eiendommer kan medføre fare for helseskade eller helsemessig ulempe, skal den ansvarlige for virksomheten utføre de beskyttelsestiltak og ta de forholdsregler som ellers er nødvendige for å forebygge, hindre eller motvirke at slik virkning oppstår.</article></article><article class="legalArticle" data-lovdata-URL="LTI/forskrift/2003-04-25-486/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beliggenhet</span></h3><article class="legalP" id="kapittel-3-paragraf-2-ledd-1">Ved valg av beliggenhet for nye virksomheter og ved vesentlige endringer og utvidelser av eksisterende virksomheter skal det blant annet tas hensyn til trafikkforhold, tilgjengelighet, forurensning, støy, klimaforhold og risikofaktorer i miljøet, samt områdets utforming og topografi. Dette gjelder både miljøfaktorer som kan få innvirkning på virksomhetene, og miljøfaktorer som virksomhetene kan påføre omgivelsene.</article></article><article class="legalArticle" data-lovdata-URL="LTI/forskrift/2003-04-25-486/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Helsemessige ulemper som virksomhet eller eiendom påfører omgivelsene</span></h3><article class="legalP" id="kapittel-3-paragraf-3-ledd-1">Virksomheter og eiendommer skal planlegges, drives og avvikles, slik at følgende krav til miljøfaktorer overholdes når det gjelder den belastning omgivelsene påføres:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Ved etablering og bruk av støykilder skal det tilstrebes lavest mulig støynivå. Støy og vibrasjoner skal ikke medføre helsemessig ulempe eller overskride helsemessig forsvarlig nivå.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">Forurensning i form av utslipp til luft, grunn eller vann skal ikke medføre fare for helseskade eller helsemessig ulempe.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">Virksomheter skal planlegges, drives og avvikles slik at ulykker og skader forebygges.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">Virksomheter skal håndtere og oppbevare avfall på en helsemessig forsvarlig måte.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">Virksomheter skal drives slik at luktplager som er til helsemessig ulempe for omgivelsene unngås.</article></article></li></ul></article></article><article class="legalArticle" data-lovdata-URL="LTI/forskrift/2003-04-25-486/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Helsemessige forhold i virksomheter og eiendommer</span></h3><article class="legalP" id="kapittel-3-paragraf-4-ledd-1">Virksomheter og eiendommer der allmennheten har adgang, eller som benyttes av mange mennesker, eller hvor mennesker oppholder seg over lengre perioder, skal i tillegg til bestemmelsene i § 7 til § 9 oppfylle følgende krav:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">Virksomheten skal ha tilfredsstillende inneklima. Lydforhold og belysning skal ikke medføre helsemessig ulempe og skal være tilfredsstillende i forhold til det virksomheten brukes til.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">Det skal etableres et forsvarlig renhold med hygienisk tilfredsstillende metoder.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">De sanitære anleggene i virksomheten skal ha en helsemessig forsvarlig utforming, kapasitet og standard.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">Institusjoner og virksomheter som driver læring, pleie og omsorg mv., skal sikre et godt sosialt miljø.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">Virksomheten skal planlegges, drives og avvikles slik at ulykker og skader forebygges.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">Virksomheten skal planlegges, drives og avvikles slik at smittsomme sykdommer forebygges.</article></article></li></ul></article></article><article class="legalArticle" data-lovdata-URL="LTI/forskrift/2003-04-25-486/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utfyllende bestemmelser</span></h3><article class="legalP" id="kapittel-3-paragraf-5-ledd-1">Departementet kan gi utfyllende bestemmelser som presiserer kravene i § 7 til § 10 for bestemte miljøfaktorer og for bestemte virksomheter eller eiendommer.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-04-25-486/KAPITTEL_4"><h2>Kapittel 4. Administrative krav til virksomheter og eiendommer</h2><article class="legalArticle" data-lovdata-URL="LTI/forskrift/2003-04-25-486/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ansvar og internkontroll</span></h3><article class="legalP" id="kapittel-4-paragraf-1-ledd-1">Den ansvarlige for en virksomhet eller en eiendom skal sørge for at det innføres og utøves internkontroll for å påse at kravene i kapittel 3 og kapittel 4 etterleves. Internkontrollen skal tilpasses virksomhetens art, aktiviteter, risikoforhold og størrelse i det omfang som er nødvendig for å etterleve kravene i denne forskriften.</article><article class="legalP" id="kapittel-4-paragraf-1-ledd-2">Plikten til internkontroll etter første ledd omfatter ikke boliger og fritidseiendommer.</article></article><article class="legalArticle" data-lovdata-URL="LTI/forskrift/2003-04-25-486/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opplysningsplikt</span></h3><article class="legalP" id="kapittel-4-paragraf-2-ledd-1">Den ansvarlige for en virksomhet eller eiendom skal av eget tiltak gi kommunen opplysninger om forhold som åpenbart kan ha negativ innvirkning på helsen.</article></article><article class="legalArticle" data-lovdata-URL="LTI/forskrift/2003-04-25-486/§14" data-name="§14" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Meldepliktige virksomheter</span></h3><article class="legalP" id="kapittel-4-paragraf-3-ledd-1">Følgende virksomheter, eiendommer og tiltak skal melde til kommunen før oppstart og ved vesentlige utvidelser eller endringer:<ul class="defaultList"><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-1"><article class="legalP" id="kapittel-4-paragraf-3-ledd-1-punkt-1-ledd-1">Asylmottak</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-2"><article class="legalP" id="kapittel-4-paragraf-3-ledd-1-punkt-2-ledd-1">Hospitser</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-3"><article class="legalP" id="kapittel-4-paragraf-3-ledd-1-punkt-3-ledd-1">Campingplasser og andre lignende virksomheter hvor allmennheten har adgang eller som benyttes av mange mennesker</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-4"><article class="legalP" id="kapittel-4-paragraf-3-ledd-1-punkt-4-ledd-1">Lokaler for undervisning og andre forsamlingslokaler hvor allmennheten har adgang eller som benyttes av mange mennesker</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-5"><article class="legalP" id="kapittel-4-paragraf-3-ledd-1-punkt-5-ledd-1">Virksomheter som foretar utslipp av avløpsvann</article></article></li><li data-li-identifier="-" data-name="-"><article class="listArticle" id="kapittel-4-paragraf-3-ledd-1-punkt-6"><article class="legalP" id="kapittel-4-paragraf-3-ledd-1-punkt-6-ledd-1">Virksomheter som har kjøletårn eller lignende innretninger.</article></article></li></ul></article><article class="legalP" id="kapittel-4-paragraf-3-ledd-2">Avdekker meldingen forhold som gjør at forskriftens krav om helsemessig forsvarlig drift ikke etterleves, kan kommunen kreve retting etter lov av 19. november 1982 nr. 66 om helsetjenesten i kommunene § 4a-8 før oppstart og utvidelse eller endring av virksomheten.</article><article class="legalP" id="kapittel-4-paragraf-3-ledd-3">For virksomheter som krever tillatelse gjennom vedtak etter plan- og bygningsloven, forurensningsloven eller annet lovverk som krever vurdering av helsekonsekvenser, vil det ikke være nødvendig med egen melding etter første ledd.</article><article class="legalP" id="kapittel-4-paragraf-3-ledd-4">Departementet kan gjøre endringer i denne bestemmelsen, herunder gjøre unntak fra meldeplikten i første ledd. Departementet kan også bestemme at andre virksomheter enn nevnt i første ledd skal omfattes av meldeplikten, og at virksomhet det kan kreves melding om, skal være godkjent av kommunestyret.<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-4-paragraf-3-ledd-4-punkt-1"><article class="legalP" id="kapittel-4-paragraf-3-ledd-4-punkt-1-ledd-1">Endret ved rettelse 17. juni 2003, se Norsk Lovtidend 8/2003.</article></article></li></ul></article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-04-25-486/KAPITTEL_5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/2003-04-25-486/§15" data-name="§15" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Pålegg om samarbeid</span></h3><article class="legalP" id="kapittel-5-paragraf-1-ledd-1">Fylkesmannen kan gi pålegg om samarbeid mellom flere kommuner om behandling av miljøfaktorer som berører disse kommunene.</article></article><article class="legalArticle" data-lovdata-URL="LTI/forskrift/2003-04-25-486/§16" data-name="§16" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Klage</span></h3><article class="legalP" id="kapittel-5-paragraf-2-ledd-1">Kommunens enkeltvedtak kan påklages til fylkesmannen etter § 4a-12 i lov av 19. november 1982 nr. 66 om helsetjenesten i kommunene.</article><article class="legalP" id="kapittel-5-paragraf-2-ledd-2">Har noen bedt kommunen gi pålegg om konsekvensutredning, retting eller stansing av virksomhet eller eiendom, jf. lov av 19. november 1982 nr. 66 om helsetjenesten i kommunene § 4a-5, § 4a-8 og § 4a-10, er avgjørelsen enkeltvedtak selv om pålegg ikke blir gitt.</article><article class="legalP" id="kapittel-5-paragraf-2-ledd-3">Departementet er klageinstans for vedtak fattet av fylkesmannen etter § 15 om samarbeid mellom kommuner.</article></article><article class="legalArticle" data-lovdata-URL="LTI/forskrift/2003-04-25-486/§17" data-name="§17" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h3><article class="legalP" id="kapittel-5-paragraf-3-ledd-1">Overtredelse av denne forskriften eller av vedtak truffet med hjemmel i forskriften straffes i samsvar med lov av 19. november 1982 nr. 66 om helsetjenesten i kommunene § 4a-11.</article></article><article class="legalArticle" data-lovdata-URL="LTI/forskrift/2003-04-25-486/§18" data-name="§18" id="kapittel-5-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttreden og overgangsbestemmelse</span></h3><article class="legalP" id="kapittel-5-paragraf-4-ledd-1">Denne forskriften trer i kraft 1. juli 2003.</article><article class="legalP" id="kapittel-5-paragraf-4-ledd-2">Fra samme dato oppheves følgende sentralt fastsatte forskrifter:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-1"><article class="legalP" id="kapittel-5-paragraf-4-ledd-2-punkt-1-ledd-1">helseforskrifter av 14. august 1953 nr. 2 for fiskevær</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-2"><article class="legalP" id="kapittel-5-paragraf-4-ledd-2-punkt-2-ledd-1">forskrift av 6. juni 1958 nr. 4208 om orden, utstyr og hygiene m.v. i hoteller, andre herberger og serveringssteder</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-3"><article class="legalP" id="kapittel-5-paragraf-4-ledd-2-punkt-3-ledd-1">forskrifter av 19. juni 1959 nr. 4 for leir- og campingplasser</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-4"><article class="legalP" id="kapittel-5-paragraf-4-ledd-2-punkt-4-ledd-1">forskrift av 23. november 1962 nr. 3 om forsamlingslokaler</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-5"><article class="legalP" id="kapittel-5-paragraf-4-ledd-2-punkt-5-ledd-1">forskrifter av 5. januar 1968 nr. 1 om hygieniske forhold ved kirker</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-6"><article class="legalP" id="kapittel-5-paragraf-4-ledd-2-punkt-6-ledd-1">forskrifter av 10. september 1970 nr. 1 om oppbevaring av avfall og om renovasjon</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-7"><article class="legalP" id="kapittel-5-paragraf-4-ledd-2-punkt-7-ledd-1">forskrifter av 10. september 1970 nr. 9366 om hygieniske forhold i hytteområder og lignende</article></article></li><li data-li-identifier="-" data-name="-"><article class="listArticle" id="kapittel-5-paragraf-4-ledd-2-punkt-8"><article class="legalP" id="kapittel-5-paragraf-4-ledd-2-punkt-8-ledd-1">forskrift av 22. februar 1980 nr. 22 om utslipp av avløpsvann.</article></article></li></ul></article><article class="legalP" id="kapittel-5-paragraf-4-ledd-3">Fra samme dato oppheves de lokale helseforskrifter som er hjemlet i kommunehelsetjenesteloven § 7-9. Dette gjelder ikke forskrift av 9. oktober 1974 nr. 2 om begrensning av støy – tillegg til helseforskriftene, Oslo kommune, Oslo.</article><article class="legalP" id="kapittel-5-paragraf-4-ledd-4">Virksomheter og eiendommer som omfattes av meldeplikten i § 14 og som ikke tidligere har hatt melde- eller godkjenningsplikt, skal legge fram melding til kommunen innen 1. januar 2005.</article></article></section><section class="section" id="kapittel-6" data-lovdata-URL="LTI/forskrift/2003-04-25-486/KAPITTEL_6"><h2>Merknader til forskrift om miljørettet helsevern</h2><article class="legalP" id="kapittel-6-ledd-1">Merknadene er en veiledning for å utdype innholdet i den enkelte bestemmelse. Merknadene gir uttrykk for hva departementet har ment da forskriften ble gitt.</article> <article class="defaultP" margin-top="true"><i>Til § 1 Formål</i></article><article class="legalP" id="kapittel-6-ledd-2">Forskriftens formål er todelt.</article><article class="legalP" id="kapittel-6-ledd-3">Det fremgår av første ledd bokstav a at forskriftens formål er å fremme folkehelse og bidra til gode miljømessige forhold. Arbeid med miljørettet helsevern er et ledd i arbeidet for å fremme helsen og forhindre at det oppstår helseproblemer. Bestemmelsen skal blant annet ses i sammenheng med § 4 og § 5 og kapittel 3 (§ 7 til § 11) i forskriften.</article><article class="legalP" id="kapittel-6-ledd-4">Etter første ledd bokstav b skal forskriften sikre befolkningen mot faktorer i miljøet som kan ha negativ innvirkning på helsen. Forskriftens formål og definisjon av miljørettet helsevern er den samme som etter kommunehelsetjenesteloven § 4a-1 og omfatter blant annet biologiske, kjemiske, fysiske og sosiale miljøfaktorer. Mer konkrete eksempler på slike negative faktorer er støy, forurensning, mobbing og dårlig hygiene.</article><article class="legalP" id="kapittel-6-ledd-5">Det er et mål ved forskriften å sikre samarbeid mellom den instans i kommunen som ivaretar kommunens oppgaver i miljørettet helsevern og andre myndigheter; kommunale, regionale og statlige. Dette skal skje gjennom råd, innspill og samarbeid med andre myndigheter, jf. § 5 og kommunehelsetjenesteloven § 1-4. Videre skal forskriften avklare forholdet til regelverk gitt av andre myndigheter. Der andre myndigheters regelverk ivaretar hensynet til helsen, skal det tas utgangspunkt i dette ved vurderingen av hva som anses å være i samsvar med forskriften, jf. § 3.</article><article class="legalP" id="kapittel-6-ledd-6">Ved tolkning av de øvrige bestemmelsene i forskriften skal det tillegges vekt hvorvidt tolkningen fremmer formålet med forskriften.</article><article class="legalP" id="kapittel-6-ledd-7">En nærmere utdyping av blant annet biologiske, kjemiske, fysiske og sosiale miljøfaktorer vil bli gitt i veileder til denne forskriften.</article> <article class="defaultP" margin-top="true"><i>Til § 2 Virkeområde</i></article><article class="legalP" id="kapittel-6-ledd-8">Forskriften har to målgrupper; kapittel 2 retter seg spesielt mot kommunen og dens arbeid med miljørettet helsevern, mens kapitlene 3 og 4 retter seg spesielt mot virksomheter og eiendommer.</article><article class="legalP" id="kapittel-6-ledd-9">Det følger av første ledd første punktum at forskriften gjelder for private og offentlige virksomheter og eiendommer hvis forhold direkte eller indirekte kan ha innvirkning på helsen. Bestemmelsen er vidt formulert og omfatter virksomheter av ulik karakter.</article><article class="legalP" id="kapittel-6-ledd-10">Nedenfor gis en liste over eksempler på virksomheter og eiendommer som omfattes av forskriften. Listen er ikke uttømmende.<ul class="defaultList"><li data-li-identifier="-" data-name="-"><article class="listArticle" id="kapittel-6-ledd-10-punkt-1"><article class="legalP" id="kapittel-6-ledd-10-punkt-1-ledd-1">anlegg for avfall og gjenvinning,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-2"><article class="legalP" id="kapittel-6-ledd-10-punkt-2-ledd-1">avløpsanlegg,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-3"><article class="legalP" id="kapittel-6-ledd-10-punkt-3-ledd-1">bygge- og anleggsplasser,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-4"><article class="legalP" id="kapittel-6-ledd-10-punkt-4-ledd-1">ekspedisjonslokaler, for eksempel butikker,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-5"><article class="legalP" id="kapittel-6-ledd-10-punkt-5-ledd-1">enkelttiltak/enkeltarrangementer som etter sin art åpenbart kan medføre helsemessig ulempe eller helseskade for omgivelsene,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-6"><article class="legalP" id="kapittel-6-ledd-10-punkt-6-ledd-1">forsamlingslokaler hvor allmennheten har adgang eller som benyttes av mange mennesker, for eksempel kino, diskotek, kirke,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-7"><article class="legalP" id="kapittel-6-ledd-10-punkt-7-ledd-1">hoteller, pensjonater og lignende lokaler som mot godtgjørelse tilbyr overnatting,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-8"><article class="legalP" id="kapittel-6-ledd-10-punkt-8-ledd-1">idretts-, fritids- og underholdningsanlegg, for eksempel treningsstudio,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-9"><article class="legalP" id="kapittel-6-ledd-10-punkt-9-ledd-1">institusjoner, internater og lignende, for eksempel sykehus, sykehjem, boform for heldøgns omsorg og pleie, aldershjem, annen bolig med heldøgns omsorgstjenester, asylmottak, skoleinternat, barnevernsinstitusjon, fengsel,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-10"><article class="legalP" id="kapittel-6-ledd-10-punkt-10-ledd-1">kontorer, offentlige og private,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-11"><article class="legalP" id="kapittel-6-ledd-10-punkt-11-ledd-1">leir- og campingplasser, hytteområder og badeplasser,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-12"><article class="legalP" id="kapittel-6-ledd-10-punkt-12-ledd-1">lokaler for fysikalsk eller annen helsemessig behandling, for eksempel kontorer for helsepersonell og alternative behandlere,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-13"><article class="legalP" id="kapittel-6-ledd-10-punkt-13-ledd-1">lokaler hvor det tilbys undervisning, for eksempel universiteter, høgskoler, kjøreskoler,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-14"><article class="legalP" id="kapittel-6-ledd-10-punkt-14-ledd-1">produksjonsbedrifter, for eksempel fabrikker,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-15"><article class="legalP" id="kapittel-6-ledd-10-punkt-15-ledd-1">renovasjonsvirksomheter,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-16"><article class="legalP" id="kapittel-6-ledd-10-punkt-16-ledd-1">serveringssteder,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-17"><article class="legalP" id="kapittel-6-ledd-10-punkt-17-ledd-1">servicebedrifter, for eksempel bensinstasjoner og verksteder,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-18"><article class="legalP" id="kapittel-6-ledd-10-punkt-18-ledd-1">skytebaner,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-19"><article class="legalP" id="kapittel-6-ledd-10-punkt-19-ledd-1">husdyrhold i tettbygd strøk,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-20"><article class="legalP" id="kapittel-6-ledd-10-punkt-20-ledd-1">transportmidler, veier og transportanlegg, for eksempel T-baner, flyplasser, havner, laste- og transportterminaler, parkeringsplasser,</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-21"><article class="legalP" id="kapittel-6-ledd-10-punkt-21-ledd-1">utslipp fra hytter, boliger, fritidsbebyggelse, campingvogner og lignende</article></article></li><li data-li-identifier="-" data-name="-"><article class="listArticle" id="kapittel-6-ledd-10-punkt-22"><article class="legalP" id="kapittel-6-ledd-10-punkt-22-ledd-1">virksomheter som har kjøletårn eller lignende innretning.</article></article></li></ul></article><article class="legalP" id="kapittel-6-ledd-11">Etter første ledd annet punktum skal forskriften ikke omfatte miljømessige forhold i boliger, leiligheter og fritidseiendommer, med mindre det foreligger forhold som virker inn på omgivelsene utenfor boligen, leiligheten eller fritidseiendommen. Miljømessige forhold som oppstår i boligen og som kun har innvirkning på beboerene, skal altså ikke omfattes av forskriften. Dette innebærer at forskriften § 10 i utgangspunktet ikke gjelder boliger og beboelsesleiligheter, og det uten hensyn til om boligen er selveiet eller om det er en utleiebolig (husleieforhold). Hvordan en vil innrette seg i egen bolig/eget hjem, vil i stor grad være et privat spørsmål som bør være opp til den enkelte. For eksempel vil spørsmål om blant annet røyking, lufting og sosiale miljøfaktorer i egen bolig ikke være forhold denne forskriften skal regulere. Man kan altså si at forskriften «stopper ved dørterskelen».</article><article class="legalP" id="kapittel-6-ledd-12">Forskriften vil gjelde for boliger og fritidseiendommer, når det er forhold som kan ha innvirkning på omgivelsene utenfor disse. Her vil blant annet funksjonskravene i § 9 være relevante, jf. formuleringen «helsemessige ulemper som virksomheter og eiendommer påfører omgivelsene». For eksempel vil utslipp fra enkelthusstander og septiktanker omfattes av forskriften.</article> <article class="defaultP" margin-top="true"><i>Til § 3 Forholdet til annet regelverk</i></article><article class="legalP" id="kapittel-6-ledd-13">Det følger av første punktum at helsehensyn så langt som mulig skal ivaretas gjennom ordinære prosesser knyttet til planlegging og godkjenning av virksomheter og eiendommer. Bestemmelsen gjenspeiler prinsippet om at forskriften skal ha en sikkerhetsnettfunksjon og at hensynet til helse så langt som mulig skal ivaretas gjennom andre sektorers regelverk. Det vises her spesielt til forskriften § 5 og kommunehelsetjenesteloven § 1-4 om at helsemyndighetene skal gi råd og uttalelser og samarbeide med andre myndigheter.</article><article class="legalP" id="kapittel-6-ledd-14">Innenfor en rekke ulike sektorer er det gitt mer detaljerte bestemmelser om både miljøfaktorer og virksomhetsområder enn de som følger av denne forskriften, og hvor et av formålene er å ivareta helsen. Dette gjelder særlig innen forurensningssektoren, plan- og bygningssektoren og samferdselssektoren, men det vil også være overlappende bestemmelser innenfor andre sektorer. Kravene etter denne forskriften vil i utgangspunktet ikke være strengere enn det som følger av slike myndighetskrav. Helsebegrunnede krav som er fastsatt av andre myndigheter, vil altså gi uttrykk for hvor tålegrensen går etter denne forskriften.</article><article class="legalP" id="kapittel-6-ledd-15">Det er imidlertid en forutsetning at de aktuelle krav eller normer i annet regelverk er basert på en vurdering av helserisiko. Det er altså et krav at helsemessige implikasjoner ved et regelverk faktisk er tillagt vekt, dersom det skal tas utgangspunkt i dette regelverket ved vurderingen av hvorvidt denne forskriftens krav til helsemessig tilfredsstillende drift skal anses oppfylt. Det vil ikke være nok at eksempelvis bare miljømessige implikasjoner er vurdert, eller at helse er nevnt som et hensyn uten at det reelt er tillagt vekt.</article><article class="legalP" id="kapittel-6-ledd-16">Uttrykket «tas utgangspunkt i» skal forstås slik at disse normene er gjeldende med mindre det foreligger særskilte forhold, for eksempel at enkeltpersoner totalt sett blir utsatt for en uforsvarlig stor miljøbelastning ved samvirke av ulike forhold. Selv om slike krav eller normer fra andre myndigheter gir uttrykk for hvor tålegrensen går etter denne forskriften, vil summen av flere miljøfaktorer kunne utgjøre en større helsefare enn miljøfaktorene vil gjøre enkeltvis. Her vil det måtte foretas en helhetsvurdering av hvorvidt forholdene til sammen er over tålegrensen.</article><article class="legalP" id="kapittel-6-ledd-17">Med regelverk som «fastsetter helsebegrunnede krav eller normer» menes regler eller normer gitt i forskrift eller som sentrale retningslinjer. Eksempelvis vil det ikke kunne tas utgangspunkt i andre myndigheters forvaltningspraksis som en norm etter § 3, da vurderingstema etter eksempelvis forurensningsloven vil være et annet enn etter denne forskriften.</article><article class="legalP" id="kapittel-6-ledd-18">Forskrift av 22. januar 1997 nr. 33 om krav til byggverk og produkter til til byggverk (byggeforskriften) hjemlet i plan- og bygningsloven vil være et eksempel på krav eller normer som det skal tas utgangspunkt i etter forskriften § 3. Det er her gitt en rekke krav til miljøfaktorer med betydning for helse. I nevnte forskrift kapittel VIII Miljø og helse gis det for eksempel bestemmelser om ventilasjon, lyd- og lysforhold. Forskriften om miljørettet helsevern vil i utgangspunktet ikke fastsette strengere krav enn byggeforskriften. Der byggtekniske forhold med helsemessige konsekvenser ikke fanges opp i byggeforskriften, vil det imidlertid kunne bli aktuelt. Det samme gjelder i forhold til særforskrifter som er gitt med hjemmel i kommunehelsetjenesteloven kapittel 4a, for eksempel forskrift av 13. juni 1996 nr. 592 for badeanlegg, bassengbad og badstu m.v., forskrift av 6. mai 1998 nr. 581 for hygienekrav for frisør-, hudpleie-, tatoverings- og hulltakingsvirksomhet m.v. og forskrift av 1. desember 1995 nr. 928 om miljørettet helsevern i barnehager og skoler.</article><article class="legalP" id="kapittel-6-ledd-19">Andre eksempler vil være forskrift av 4. oktober 2002 nr. 1088 om lokal luftkvalitet og forskrift av 4. oktober 2002 nr. 1089 om grenseverdier for støy som er hjemlet i forurensningsloven. Det skal i utgangspunktet ikke stilles strengere krav for eksisterende virksomheter etter denne forskriften enn etter disse forskriftene. Selv om et virksomhetsområde er undergitt mer detaljert regulering eller det er gitt mer eksakte krav til miljøfaktorer i annet regelverk, vil det likevel kunne være forhold av betydning for menneskers helse som ikke er fanget opp i disse reglene, og som det bør tas hensyn til. Forskriften her vil for eksempel ha betydning for forhold som ikke er nærmere regulert i støyforskriften, slik som maksimalstøy, støy på spesielle tider av døgnet, etc. Dette vil denne forskriften kunne fange opp.</article><article class="legalP" id="kapittel-6-ledd-20">Der andre myndigheter fastsetter normer eller krav, vil disse som regel være fastsatt etter en avveining av ulike hensyn. Selv om slike myndighetskrav ikke alltid vil være optimale sett fra et rent helsemessig synspunkt, kan andre hensyn enn helsehensyn og behovet for helhetlig samfunnsmessig planlegging etc., tilsi at det skal tas utgangspunkt i den avveiningen som er foretatt. Dette vil imidlertid få betydning for forholdsmessighetsvurderingen etter forskriften § 6, annet ledd.</article><article class="legalP" id="kapittel-6-ledd-21">Det vises også til merknadene til § 6 om bruk av virkemiddelbestemmelser på områder som er gitt godkjenning/konsesjon eller lignende etter annet regelverk og om forholdet til planvedtak.</article> <article class="defaultP" margin-top="true"><i>Til kapittel 2</i></article><article class="legalP" id="kapittel-6-ledd-22">Bestemmelsene i kapittel 2 retter seg mot kommunenes arbeid innen miljørettet helsevern.</article> <article class="defaultP" margin-top="true"><i>Til § 4 Kommunens ansvar</i></article><article class="legalP" id="kapittel-6-ledd-23">Bestemmelsen angir målet kommunen skal arbeide etter innen miljørettet helsevernfeltet. Bestemmelsen bygger på den generelle formålsbestemmelse i kommunehelsetjenesteloven § 1-2.</article> <article class="defaultP" margin-top="true"><i>Til § 5 Oversikt, rådgivning og medvirkning</i></article><article class="legalP" id="kapittel-6-ledd-24">Bestemmelsen er en presisering av kommunehelsetjenesteloven § 1-4 om helsetjenestens sektorovergripende funksjon. For å forebygge sykdom og fremme helse, må man ha kjennskap til de faktorer som påvirker folks helse. Det er nødvendig å ha kunnskap om de sykdommer folk lider av, og man må vite noe om årsakene til dem. Bestemmelsen gir nærmere regler for å registrere risikofaktorer og vurdere årsakssammenhenger. Kravet til oversikt er lagt til kommunen som sådan, ettersom det vil variere hvordan kommunene organiserer sine oppgaver innen miljørettet helsevern. Bestemmelsen gir kommunen også en aktivitetsplikt når det gjelder å foreslå helsefremmende, forebyggende og avbøtende tiltak.</article><article class="legalP" id="kapittel-6-ledd-25">Oversiktskravet er av overordnet og generell karakter. Eksempler på elementer som kan inngå er tilgjengelig statistikk om helsetilstand og påvirkningsfaktorer fra nasjonale kilder, lokale erfaringer fra helsetjenestene, oversikt over innbyggernes oppfatning av helse og oversikt over gjennomførte tiltak og vurdering av disse.</article><article class="legalP" id="kapittel-6-ledd-26">De fleste og viktigste beslutningene som har betydning for folks helse, tas utenfor helsesektoren. Det vil derfor være svært viktig at den instans i kommunen som er tildelt myndigheten etter kapittel 2, sørger for å bringe informasjon om helse og risikofaktorer videre til de relevante fagmyndigheter. Mulige helsekonsekvenser av et tiltak eller en plan må synliggjøres så langt som mulig og bringes inn i plan- og beslutningsprosesser på et tidlig stadium, slik at det blir mulig å velge den løsningen som er best for befolkningens helse og trivsel, og eventuelt iverksette tiltak som begrenser mulige ulemper. Bestemmelsen er en presisering av kommunehelsetjenesteloven § 1-4, tredje ledd, og en god ivaretakelse av disse oppgavene vil kunne sikre færre «omkamper» og bedre ressursbruk.</article> <article class="defaultP" margin-top="true"><i>Til § 6 Tilsyn og virkemidler</i></article> <article class="defaultP" margin-top="true"><i>Tilsyn</i></article><article class="legalP" id="kapittel-6-ledd-27">Kommunen skal påse at virksomhet som omfattes av denne forskriften etterlever regelverket. Kommunen skal også påse at virksomhet som skal føre internkontroll, fører denne kontrollen med sin egen virksomhet på en slik måte at regelverket etterleves. Det presiseres at kommunens tilsynsoppgave også omfatter kommunale virksomheter forskriften gjelder for.</article><article class="legalP" id="kapittel-6-ledd-28">Kommunens tilsynsplikt innebærer blant annet at kommunen skal<ul class="defaultList"><li data-li-identifier="-" data-name="-"><article class="listArticle" id="kapittel-6-ledd-28-punkt-1"><article class="legalP" id="kapittel-6-ledd-28-punkt-1-ledd-1">ha oversikt over hvilke virksomheter dette dreier seg om,</article></article></li><li data-li-identifier="-" data-name="-"><article class="listArticle" id="kapittel-6-ledd-28-punkt-2"><article class="legalP" id="kapittel-6-ledd-28-punkt-2-ledd-1">påse at virksomhetene er orientert om hvilke krav som er rettet mot dem,</article></article></li><li data-li-identifier="-" data-name="-"><article class="listArticle" id="kapittel-6-ledd-28-punkt-3"><article class="legalP" id="kapittel-6-ledd-28-punkt-3-ledd-1">gjennomføre tilsyn med virksomheter etter fastsatt plan, og</article></article></li><li data-li-identifier="-" data-name="-"><article class="listArticle" id="kapittel-6-ledd-28-punkt-4"><article class="legalP" id="kapittel-6-ledd-28-punkt-4-ledd-1">følge opp at virksomheten lukker sine avvik etter en fastsatt tid.</article></article></li></ul></article> <article class="defaultP" margin-top="true"><i>Virkemidler</i></article><article class="legalP" id="kapittel-6-ledd-29">Dersom et forhold er i strid med forskriften, vil det være er et selvstendig grunnlag for bruk av virkemidler som retting etter § 4a-8 og stansing etter § 4a-10. Det vises blant annet til at pålegg om retting er aktuelt der det er forhold som «direkte eller indirekte kan ha negativ innvirkning på helsen eller det er i strid med bestemmelser gitt i medhold av dette kapittel».</article><article class="legalP" id="kapittel-6-ledd-30">Selv om det påvises brudd på forskriften, har ikke kommunen noen ubetinget plikt til å kreve at forholdet rettes etter § 4a-8. Loven sier at kommunen kan pålegge retting, ikke at den skal gjøre det. Der kommunen velger å ikke bruke sin myndighet, vil dette være et enkeltvedtak, jf. § 16, annet ledd. Enhver utøvelse av offentlig myndighet forutsetter videre at det skal foretas en avveining av motstridende hensyn. Dette betyr at selv om kommunen i utgangspunktet har myndighet til å pålegge retting etter kommunehelsetjenesteloven § 4a-8, vil alminnelige forvaltningsrettslige prinsipper som forutsigbarhet og forholdsmessighet kunne sette grenser for hvilke vedtak som kan fattes.</article><article class="legalP" id="kapittel-6-ledd-31">Det må i denne sammenheng være forholdsmessighet mellom de plikter den ansvarlige pålegges, og hva som vil oppnås med pålegget for at vedtaket skal være gyldig. Kommunen kan derfor ikke fatte et hvilket som helst rettevedtak som vil redusere de helsemessige ulempene knyttet til den aktuelle virksomheten, men må se hen til hvilke konsekvenser vedtaket vil ha for den vedtaket er rettet mot og for samfunnet for øvrig. Det må her foretas en helhetsvurdering hvor det blant annet ses hen til nytten av beskyttelsestiltak eller skade-/risikobegrensende forholdsregler sammenlignet med kostnadene for slike tiltak. Det er et krav om forholdsmessighet etter kapittel 4a i kommunehelsetjenesteloven, og § 6 innebærer således en kodifisering av gjeldende rett. Som eksempel kan nevnes at det sjelden vil være forholdsmessig å gi pålegg om retting i forbindelse med negativ helsepåvirkning fra kraftledninger, dersom dette skulle være tilfelle, da disse ivaretar en viktig samfunnsmessig interesse og flytting av slike vil innebære store kostnader.</article><article class="legalP" id="kapittel-6-ledd-32">Kravet til forholdsmessighet og hensynet til forutberegnelighet og helhetlig planlegging tilsier at rettingskompetansen benyttes med varsomhet i tilfeller hvor det foreligger et planvedtak etter plan- og bygningsloven eller hvor det er gitt konsesjon eller godkjenning etter annet regelverk. Slike vedtak er ofte et resultat av en omfattende prosess hvor ulike hensyn er søkt samordnet, og hvor hensynet til helse skal inngå i vurderingene, jf. også forskriften § 5 om oversikt, rådgivning og medvirkning. Pålegg etter denne forskriften skal i utgangspunktet ikke gis der andre myndigheter har fattet vedtak etter en helhetlig avveining av ulike samfunnsinteresser.</article><article class="legalP" id="kapittel-6-ledd-33">Under slike prosesser kan man likevel vanskelig overskue enhver mulig følge av det endelige vedtaket. Situasjonen kan utvikle seg annerledes enn det som var forutsetningen på vedtakstidspunktet, eller det kan være ny allmenn kunnskap som ikke forelå under prosessen og som gir grunnlag for en annen helsemessig vurdering. For slike tilfeller kan det være aktuelt å benytte forskriften her som sikkerhetsnett for å fange opp forhold som er helsemessig uakseptable.</article><article class="legalP" id="kapittel-6-ledd-34">Se også merknadene til § 3 om nærmere fastsatte krav og normer i annet regelverk. Der det tas utgangspunkt i normer og krav som er fastsatt på bakgrunn av en avveining av ulike hensyn, vil dette ha betydning for forholdsmessighetsvurderingen i enkeltsaker.</article> <article class="defaultP" margin-top="true"><i>Til kapittel 3</i></article><article class="legalP" id="kapittel-6-ledd-35">Bestemmelsene i kapittel 3 retter seg mot virksomheter og eiendommer.</article> <article class="defaultP" margin-top="true"><i>Til § 7 Overordnet krav</i></article><article class="legalP" id="kapittel-6-ledd-36">Første ledd oppstiller et generelt og grunnleggende krav til helsemessige forhold ved virksomheter og eiendommer. Kravet blir i forhold til noen miljøfaktorer spesifisert i de påfølgende bestemmelsene, jf. § 8 til § 10. Kravene er gitt som funksjonskrav. Det nærmere innholdet i funksjonskravet må søkes i faglige normer, retningslinjer og veiledninger. Sentrale helsemyndigheter skal ha oversikt og gjøre tilgjengelig hvilke normer som til enhver tid er gjeldende. Ikke alle forhold lar seg imidlertid presisere ved faglige normer og retningslinjer. Det kan eksempelvis være et særskilt tilfelle, eller at forholdet har en sum av mange påvirkningsfaktorer som gjør at man ikke kan gjøre eller ta utgangspunkt i en allmenngyldig normering. Basert på tilgjengelig kunnskap må det da foretas en helsefaglig vurdering. Det vises her også til merknadene til § 3.</article><article class="legalP" id="kapittel-6-ledd-37">Annet ledd presiserer hva som ligger i helsemessig ulempe. Det heter i bestemmelsen at med helsemessig ulempe menes forhold som etter en helsefaglig vurdering kan påvirke helsen negativt og som ikke er helt uvesentlig. Med det menes at forholdet må være av en viss alvorlighet eller overstige et minstemål av akseptabel helserisiko, før det anses som en «helsemessig ulempe». En viss grad av alminnelig risiko må nødvendigvis aksepteres i samfunnet. Det aller meste kan utgjøre en potensiell fare for omgivelsene, men det er verken ønskelig eller praktisk mulig å regulere enhver mulig negativ helsemessig påvirkning. Forhold som ikke går utover dagliglivets alminnelige risiko vil ikke omfattes av forskriften. Forhold som etter en helsefaglig vurdering må anses å være av liten betydning vil altså falle under tålegrensen.</article><article class="legalP" id="kapittel-6-ledd-38">Det kan tenkes en rekke eksempler på forhold som kan være både irriterende og plagsomme, men som likevel ikke kan anses å være verre enn det man med rimelighet må tåle. En midlertidig påvirkning (kort varighet) av en negativ miljøfaktor er eksempel på et forhold som kan være uvesentlig i forhold til denne bestemmelsen.</article><article class="legalP" id="kapittel-6-ledd-39">Et typisk eksempel er at en virksomhet forårsaker et helt kortvarig støyforhold. Dette kan være sjenerende og forstyrrende for omgivelsene, men vil ofte ikke kunne betraktes som en «helsemessig ulempe». Helt kortvarige støyforhold vil normalt falle utenfor forskriften med mindre støynivået er så høyt at det er fare for helseskade.</article><article class="legalP" id="kapittel-6-ledd-40">Det bør vanligvis kunne henvises til dokumentasjon når det er grunn til å anta at en virksomhet kan føre til helsemessig ulempe eller fare for helseskade. Det er imidlertid ingen forutsetning at det skal foreligge klar dokumentasjon før kommunen ved sin helsetjeneste skal engasjere seg og gi eventuelle pålegg. Det eksisterer et føre-var-prinsipp ved at det ofte vil være en viss usikkerhet og hvis man venter til full visshet, og sykdommen allerede er oppstått, er man for sent ute. Helsetjenesten har her mulighet til blant annet å gi pålegg om at den ansvarlige skal gi opplysninger, utrede konsekvenser eller foreta granskning for å fastslå om det foreligger fare for helseskade eller helsemessig ulempe. Når det gjelder vedtak om retting og stansing, jf. forskriften § 6 og kommunehelsetjenesteloven kapittel 4a, skal det etter forvaltningsloven § 17 og § 25 angis hvilke kunnskapsreferanser kommunen bygger sin vurdering på.</article> <article class="defaultP" margin-top="true"><i>Til § 8 Beliggenhet</i></article><article class="legalP" id="kapittel-6-ledd-41">Bestemmelsen lister opp forskjellige forhold det skal tas hensyn til ved valg av beliggenhet for nye virksomheter og ved vesentlige endringer og utvidelser av eksisterende virksomheter. Begrepet tilgjengelighet refererer blant annet til at det skal tas nødvendig hensyn til adkomst for funksjonshemmede. Begrepet forurensning omfatter alle typer forurensing, slik som luftforurensning, grunnforurensning, luktforurensning osv. Et eksempel på risikofaktorer i miljøet vil være høy radonkonsentrasjon i grunnen.</article><article class="legalP" id="kapittel-6-ledd-42">Vesentlige endringer eller utvidelser av eksisterende virksomheter omfatter også vesentlig utvidelse over tid, eksempelvis der det er planlagt mindre endringer over flere år som til sammen utgjør en vesentlig endring.</article><article class="legalP" id="kapittel-6-ledd-43">Listen er ikke uttømmende, jf. ordlyden «blant annet». Det kan også tenkes andre forhold det bør tas hensyn til. Eksempel på andre miljøfaktorer som kan ha relevans, er positive miljøfaktorer som gode sosiale forhold, naturområder, gang- og sykkelveier.</article> <article class="defaultP" margin-top="true"><i>Til § 9 Helsemessige ulemper som virksomhet eller eiendom påfører omgivelsene</i></article><article class="legalP" id="kapittel-6-ledd-44">Bestemmelsen retter seg mot ulike forhold ved virksomheten som kan ha direkte eller indirekte innvirkning på helsen, og som dermed kan medføre en belastning for omgivelsene. Bestemmelsen sikter til den drift av virksomheten som har virkning på omgivelsene utenfor, som for eksempel støy, forurensning og avfallshåndtering.</article><article class="legalP" id="kapittel-6-ledd-45">Kravene i forskriften er gitt som funksjonskrav, og det nærmere innholdet må søkes i faglige normer, retningslinjer og veiledere. Flere av miljøfaktorene er nærmere regulert i annet lovverk. Dette gjelder særlig forurensningsloven med forskrifter, det vises til merknadene til § 3 om forholdet til annet regelverk. Sentrale helsemyndigheter skal ha oversikt og gjøre tilgjengelig hvilke normer som til enhver tid er gjeldende.</article> <article class="defaultP" margin-top="true"><i>Til bokstav a</i></article><article class="legalP" id="kapittel-6-ledd-46">Forskrift av 9. oktober 1974 nr. 2 om begrensning av støy – tillegg til helseforskriftene, Oslo kommune, Oslo blir ikke opphevet ved vedtakelsen av forskrift om miljørettet helsevern. Støyforskriftene er kun rettslig bindende for Oslo kommune, men blir i dag benyttet i stor utstrekning også i andre kommuner. Styrken til Oslo kommunes støyforskrift er at den gjelder generelt og at den tar høyde for maksimalstøy, gjennomsnittsstøy og hvilket tidspunkt på døgnet støyen forekommer. Den vil kunne gi uttrykk for hvordan støyspørsmål kan håndteres også i andre kommuner.</article> <article class="defaultP" margin-top="true"><i>Til bokstav c</i></article><article class="legalP" id="kapittel-6-ledd-47">Bestemmelsen omfatter både det å redusere risikoen for at ulykker skal skje og skadebegrensning dersom ulykke skjer.</article> <article class="defaultP" margin-top="true"><i>Til § 10 Helsemessige forhold i virksomheter og eiendommer</i></article><article class="legalP" id="kapittel-6-ledd-48">Bestemmelsen kommer til anvendelse for steder hvor mennesker oppholder seg jevnlig, eller over lengre tidsrom og for områder hvor det er viktig at det er helsemessig tilfredsstillende forhold.</article><article class="legalP" id="kapittel-6-ledd-49">Bestemmelsen erstatter flere av de eldre forskriftene hvor det er stilt krav til hygieniske forhold i lokaler, blant annet forskrift av 6. juni 1958 nr. 4208 om orden, utstyr og hygiene m.v. i hoteller, andre herberger og serveringssteder, forskrifter av 19. juni 1959 nr. 4 for leir- og campingplasser, forskrift av 23. november 1962 nr. 3 om forsamlingslokaler og forskrifter av 5. januar 1968 nr. 1 om de hygieniske forhold ved kirker.</article><article class="legalP" id="kapittel-6-ledd-50">Ettersom forskriften dekker mange forskjellige virksomhetstyper, vil ikke alle kravene i forskriften passe like godt for samtlige virksomheter eller eiendommer som omfattes av forskriften. For enkelte typer virksomheter vil de fleste kravene i forskriften være relevante, mens det for andre virksomhetstyper kun vil være noen bestemmelser som får betydning. For nærmere beskrivelse av de ulike funksjonskrav vises det til veilederen til forskrift om miljørettet helsevern som er utarbeidet av Sosial- og helsedirektoratet.</article><article class="legalP" id="kapittel-6-ledd-51">Også i forhold til denne bestemmelsen vil det være slik at annet regelverk inneholder krav til de samme forhold som bestemmelsen her, eksempelvis er det i forskrift om krav til byggverk og produkter til byggverk etter plan- og bygningsloven gitt regler om sikkerhet i bruk og innemiljø. Det vises til merknadene til forskriften § 3.</article> <article class="defaultP" margin-top="true"><i>Til bokstav a</i></article><article class="legalP" id="kapittel-6-ledd-52">Begrepet inneklima kan inndeles i følgende fem miljøfaktorer: Det er termisk miljø, akustisk miljø, atmosfærisk miljø, strålemiljø og mekanisk miljø. Annen setning om lydforhold og belysning er ikke uttrykk for at disse inneklima faktorene er viktigere for helsen enn andre inneklimafaktorer, men er mer tatt inn i informasjonsøyemed.</article><article class="legalP" id="kapittel-6-ledd-53">Termisk miljø sikter til miljøfaktorer av betydning for kroppens varmebalanse. Akustisk miljø sikter til miljøfaktorer som har betydning for hørsel, lydoppfattelse og støypåkjenninger. Atmosfærisk miljø sikter til miljøfaktorer som har særlig har betydning for respirasjon og sykelighet i luftveier og plager knyttet til hud og slimhinner. Strålemiljø også kalt aktinisk miljø sikter til miljøfaktorer som har betydning for lysoppfattelse og påvirkning på kroppen fra ioniserende og ikke-ioniserende stråling. Mekaniske og ergonomiske forhold er miljøfaktorer av betydning for føle- og smertesans og bevegelsesapparatets funksjon (slitasjesykdommer etc.).</article> <article class="defaultP" margin-top="true"><i>Til bokstav b</i></article><article class="legalP" id="kapittel-6-ledd-54">Forsvarlig renhold omfatter også forsvarlige avfallsrutiner.</article> <article class="defaultP" margin-top="true"><i>Til bokstav c</i></article><article class="legalP" id="kapittel-6-ledd-55">Bestemmelsen omfatter også publikumstoaletter på serveringssteder mv.</article> <article class="defaultP" margin-top="true"><i>Til bokstav d</i></article><article class="legalP" id="kapittel-6-ledd-56">Bestemmelsen vil først og fremst ha betydning for institusjoner, internater og lignende, for eksempel sykehus, sykehjem, boform for heldøgns omsorg og pleie, aldershjem, annen bolig med heldøgns omsorgstjenester, asylmottak, skoleinternat, barnevernsinstitusjon og fengsler.</article> <article class="defaultP" margin-top="true"><i>Til bokstav e</i></article><article class="legalP" id="kapittel-6-ledd-57">Bestemmelsen omfatter både det å redusere risikoen for at ulykker skal skje og skadebegrensning dersom ulykker skjer.</article> <article class="defaultP" margin-top="true"><i>Til § 11 Utfyllende bestemmelser</i></article><article class="legalP" id="kapittel-6-ledd-58">Bestemmelsen gir departementet myndighet til å utdype og presisere kravene i § 7 til § 10. Veiledningen til forskriften gir rettledning i hvordan funksjonskravet i forskriften kan oppfylles. Dersom miljøforhold i virksomheten avviker fra normene i veiledningen, må virksomhetene på annen måte kunne godtgjøre at funksjonskravet i forskriften er oppfylt. Presiserende forskrifter kan bli aktuelt dersom det viser seg at de veiledende normer ikke blir etterlevd, eller dersom det på annen måte viser seg å være behov for det.</article><article class="legalP" id="kapittel-6-ledd-59">Forskriftshjemmelen må ses på bakgrunn av at forskriften er gitt ved kgl.res., mens hjemmelen til å gi forskrifter om miljørettet helsevern etter lov av 19. november 1982 nr. 66 § 4a-1 om helsetjenesten i kommunene er lagt til departementet. Bestemmelsen gir departementet mulighet for selv å endre bestemmelsene i kapittel 3 eller gi nye forskrifter innenfor forskriftens virkeområde.</article> <article class="defaultP" margin-top="true"><i>Til kapittel 4</i></article><article class="legalP" id="kapittel-6-ledd-60">Bestemmelsene i kapittel 4 retter seg mot virksomheter og eiendommer.</article> <article class="defaultP" margin-top="true"><i>Til § 12 Ansvar og internkontroll</i></article><article class="legalP" id="kapittel-6-ledd-61">Plikten til å påse at kravene i forskriften etterleves og plikten til å sørge for at det innføres og utøves internkontroll påhviler «den ansvarlige for virksomheten». Med dette menes virksomhetens eier og ledelse. Hvem eller hvilke organer dette kan være, varierer etter hvordan virksomheten er organisert.</article><article class="legalP" id="kapittel-6-ledd-62">Mange virksomheter som har plikt til å innføre og utøve internkontroll etter denne forskriften, vil også være pålagt internkontroll etter annen lovgivning, blant annet etter forskrift av 6. desember 1996 nr. 1127 om systematisk helse, miljø og sikkerhet i virksomheter (Internkontrollforskriften). Departementet anbefaler at internkontrollsystemer som allerede er etablert, utvides til også å omfatte krav etter forskriften her der det er aktuelt.</article><article class="legalP" id="kapittel-6-ledd-63">Også enkeltmannsforetak kan være ansvarlig for forhold som kan ha negativ innvirkning på helsen, eksempelvis et verksted med støyende aktiviteter. Internkontrollen skal tilpasses virksomhetens art, aktiviteter, risikoforhold og størrelse. For enkeltmannsforetak vil det for de fleste virksomhetene for eksempel ikke være nødvendig med skriftlighet for å sikre at det er rutiner på plass. Er det mange personer ansatt derimot, vil det ofte være behov for skriftlighet for å sikre at alle kjenner felles rutiner.</article><article class="legalP" id="kapittel-6-ledd-64">Generelle veiledninger mv. som er utarbeidet om internkontroll i helse-, miljø- og sikkerhetsarbeid, vil kunne være til hjelp i forbindelse med internkontroll også på denne forskriftens område.</article> <article class="defaultP" margin-top="true"><i>Til § 13 Opplysningsplikt</i></article><article class="legalP" id="kapittel-6-ledd-65">Plikten til å gi informasjon av eget tiltak til tilsynsmyndigheten (den instans i kommunen som ivaretar kommunens oppgaver i miljørettet helsevern) følger direkte av kommunehelsetjenesteloven § 4a-6 annet ledd, og er tatt med for oversiktens skyld.</article><article class="legalP" id="kapittel-6-ledd-66">Dersom kommunen avdekker at den som er ansvarlig for virksomheten eller eiendommen ikke gir den informasjonen de plikter å gi, kan tilsynsmyndigheten pålegge den ansvarlige å gi slik informasjon, eller selv sørge for at de berørte får denne informasjonen. Det vises ellers til kommunehelsetjenesteloven § 4a-6 om opplysningsplikt.</article> <article class="defaultP" margin-top="true"><i>Til § 14 Meldepliktige virksomheter</i></article><article class="legalP" id="kapittel-6-ledd-67">Første ledd angir de virksomhetstyper som skal sende melding til kommunen før oppstart og ved vesentlige utvidelser eller endringer.</article><article class="legalP" id="kapittel-6-ledd-68">Første og annet strekpunkt fastslår at asylmottak og hospitser skal sende melding til kommunen. Disse hadde godkjenningsplikt etter hotelloven som ble opphevet i 1998 og er virksomheter som det er særlig viktig at helsemyndighetene har oppsyn med.</article><article class="legalP" id="kapittel-6-ledd-69">Tredje strekpunkt fastslår at campingplasser skal sende melding til kommunen. Bestemmelsen avløser forskrifter av 19. juni 1959 nr. 4 for leir- og campingplasser. Meldeplikt til kommunen trer istedenfor krav om godkjenning.</article><article class="legalP" id="kapittel-6-ledd-70">Fjerde strekpunkt om undervisning og forsamlingslokaler innfører meldeplikt for forsamlingslokaler m.v. Meldeplikten trer istedenfor krav om godkjenning, jf. forskrift av 23. november 1962 nr. 3 om forsamlingslokaler.</article><article class="legalP" id="kapittel-6-ledd-71">Femte strekpunkt bestemmer av utslipp av avløpsvann skal meldes til kommunen. Bestemmelsen trer i stedet for de særlige bestemmelsene i forskrift av 22. februar 1980 nr. 22 som i dag regulerer avløpsvann. Det antas at utslipp av avløpsvann vil omfattes av unntaket i tredje ledd i denne paragrafen. En av hensiktene med å ta inn en meldeplikt i denne forskriften er å synliggjøre at helsemessige konsekvenser skal vurderes ved slike virksomheter.</article><article class="legalP" id="kapittel-6-ledd-72">Sjette strekpunkt bestemmer at virksomheter som har kjøletårn eller lignende innretninger, skal sende melding til kommunen. Denne plikten er ny og er blant annet inntatt som et forebyggende tiltak mot legionellose.</article><article class="legalP" id="kapittel-6-ledd-73">Det fremgår ikke av ordlyden i forskriftsbestemmelsen hva meldingen skal inneholde. Departementet legger til grunn at en melding til kommunen skal inneholde en kortfattet oversikt over positive og negative miljøforhold ved virksomheten som direkte eller indirekte kan ha innvirkning på helsen, og i nødvendig utstrekning omfatte:<ul class="defaultList"><li data-li-identifier="-" data-name="-"><article class="listArticle" id="kapittel-6-ledd-73-punkt-1"><article class="legalP" id="kapittel-6-ledd-73-punkt-1-ledd-1">aktuelle miljøfaktorer og årsakene til deres opptreden,</article></article></li><li data-li-identifier="-" data-name="-"><article class="listArticle" id="kapittel-6-ledd-73-punkt-2"><article class="legalP" id="kapittel-6-ledd-73-punkt-2-ledd-1">vurdering av miljøfaktorenes helseeffekter, herunder risiko for helseeffekter, og</article></article></li><li data-li-identifier="-" data-name="-"><article class="listArticle" id="kapittel-6-ledd-73-punkt-3"><article class="legalP" id="kapittel-6-ledd-73-punkt-3-ledd-1">vurdering av mulige forebyggende og avbøtende tiltak.</article></article></li></ul></article><article class="legalP" id="kapittel-6-ledd-74">Kommunen bør underrette den som sender meldingen om at den er mottatt. Selv om hensikten med en slik melding først og fremst vil være å gi kommunen den ønskede oversikt over et forhold, kan den også gi grunnlag for å kreve en nærmere vurdering og krav om retting/endring før oppstart av virksomheten, jf. nedenfor.</article><article class="legalP" id="kapittel-6-ledd-75">Det følger av annet ledd at dersom meldingen avdekker forhold som gjør at forskriftens krav om helsemessig forsvarlig drift ikke etterleves, kan kommunen kreve retting etter kommunehelsetjenesteloven § 4a-8. Etter denne bestemmelse kan det pålegges retting dersom et forhold kan ha negativ innvirkning på helsen. Det kreves ikke i bestemmelsen at den negative innvirkningen skal ha inntrådt, det er nok at negativ helseeffekt kan inntre. Ved et vedtak om retting må kommunen angi hvilke kunnskapsreferanser den bygger vedtaket på. Ved vurderingen av om retting skal pålegges vil kravet til forholdsmessighet, jf. forskriften § 16 annet ledd gjelde. En vurdering av forholdsmessighetskravet på dette stadiet vil kunne vektlegge helsehensynene noe tyngre, enn etter at et tiltak er satt i verk, og det skal mindre til for å kunne kreve retting, da kostnadene ved et pålegg om retting må antas å bli mindre.</article><article class="legalP" id="kapittel-6-ledd-76">Tredje ledd er inntatt for å unngå at en virksomhet skal behøve å sende melding om samme forhold flere ganger. Når plan- og bygningsmyndighetene, forurensningsmyndigheter etc. mottar meldinger, som i utgangspunktet også skulle vært gitt etter forskriften § 14, men som er unntatt meldeplikt etter herværende bestemmelse, må vedkommende myndighet (meldingsmottaker) sørge for at helsemyndighetene bringes inn i saksbehandlingen, og at behandlingen av meldingen samordnes på tvers av de ulike sektorene i kommunen.</article><article class="legalP" id="kapittel-6-ledd-77">Fjerde ledd gir departementet hjemmel til å endre bestemmelsen. I utgangspunktet følger en slik hjemmel for departementet av kommunehelsetjenesteloven § 4a-4 første og annet ledd. Bestemmelsen anses nødvendig fordi forskriften er vedtatt ved kgl.res.</article><article class="legalP" id="kapittel-6-ledd-78">Virksomheter som har gitt melding eller fått godkjenning etter tidligere regelverk, vil ikke måtte melde til kommunen på nytt med mindre det er foretatt endringer i virksomheten. Virksomheter som før 1. juli 2003 ikke var omfattet av melde- eller godkjenningsplikt, skal legge fram melding til kommunen innen 1. januar 2005, jf. § 18, fjerde ledd.</article> <article class="defaultP" margin-top="true"><i>Til § 15 Pålegg om samarbeid</i></article><article class="legalP" id="kapittel-6-ledd-79">Bestemmelsen er hjemlet i kommunehelsetjenesteloven § 1-6 første ledd. Bestemmelsen skal brukes med forsiktighet etter at frivillig samarbeid er forsøkt. Pålegg fra Fylkesmannen etter denne bestemmelsen er en siste utvei når det frivillige samarbeidet ikke fungerer. Fylkesmannen kan kun pålegge kommunene å samarbeide, men kan ikke gi pålegg om hvordan kommunenes kompetanse skal brukes.</article> <article class="defaultP" margin-top="true"><i>Til § 16 Klage</i></article><article class="legalP" id="kapittel-6-ledd-80">Etter kommunehelsetjenesteloven § 4a-12 skal fylkesmannen innhente uttalelse fra fylkeslegen før vedtak treffes i en klagesak. Etter at fylkesmannen, fylkeslegen og statens utdanningskontor ble sammenslått 1. januar 2003 vil en liknende bestemmelse ha karakter som intern instruks. Det forutsettes imidlertid at det i behandlingen av klagesaker skal foretas en helsefaglig vurdering.</article><article class="legalP" id="kapittel-6-ledd-81">Kommunens kompetanse etter § 6, jf. kommunehelsetjenesteloven kapittel 4a, er såkalt «kan-kompetanse» med unntak av stansingsbestemmelsen i § 4a-10. Dette innebærer at kommunen kan finne at det ikke er hensiksmessig å benytte virkemidlene, til tross for at et forhold er i strid med de materielle kravene etter denne forskriften kapittel 3 og kravet om forholdsmessighet. Slik ikke-bruk av kompetanse vil være et enkeltvedtak som kan bringes inn for fylkesmannen etter § 16 jf. kommunehelsetjenesteloven § 4a-12. Dette er en kodifisering av gjeldende rett.</article></section></main></body></html>