<!DOCTYPE html><html lang="no"><head><title>Forskrift om endring i forskrift om ressursforvaltning i petroleumsvirksomheten (ressursforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-05-1780</dd><dt class="dokid">DokumentID</dt><dd class="dokid">LTI/forskrift/2003-12-05-1780</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 3010</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-06-18-749</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>forskrift/1997-06-27-653/§46</li><li>forskrift/1997-06-27-653/§47</li><li>forskrift/1997-06-27-653/§48</li><li>forskrift/1997-06-27-653/§53</li><li>forskrift/1997-06-27-653/§79</li><li>forskrift/1997-06-27-653/§86</li><li>forskrift/1991-10-04-1016</li></ul></dd><dt class="dateOfPublication">Kunngjort</dt><dd class="dateOfPublication">2004-01-08</dd><dt class="journalNumber">Journalnummer</dt><dd class="journalNumber">2003-1464</dd><dt class="titleShort">Korttittel</dt><dd class="titleShort">Endr. i ressursforskriften</dd><dt class="title">Tittel</dt><dd class="title">Forskrift om endring i forskrift om ressursforvaltning i petroleumsvirksomheten (ressursforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Oljedirektoratet 5. desember 2003 med hjemmel i lov av 29. november 1996 nr. 72 om petroleumsvirksomhet § 10-18, jf. forskrift av 27. juni 1997 nr. 653 til lov om petroleumsvirksomhet § 46, § 47, § 48, § 53, § 79 og § 86, jf. delegeringsvedtak av 4. oktober 1991 nr. 1016.</dd><dt class="refid">RefID</dt><dd class="refid">forskrift/2003-12-05-1780</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ressursforvaltning i petroleumsvirksomheten (ressursforskriften).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-05-1780" id="dokument"><h1>Forskrift om endring i forskrift om ressursforvaltning i petroleumsvirksomheten (ressursforskriften).</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-05-1780/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 18. juni 2001 nr. 749 om ressursforvaltning i petroleumsvirksomheten (ressursforskriften) gjøres følgende endringer:</article> <article class="defaultP" margin-top="true">Hjemmelsfeltet skal lyde:</article><article class="legalP" id="kapittel-1-ledd-2">Fastsatt av Oljedirektoratet 18. juni 2001 med hjemmel i lov av 29. november 1996 nr. 72 om petroleumsvirksomhet § 10-18, jf. forskrift av 27. juni 1997 nr. 653 til lov om petroleumsvirksomhet § 46, § 47, § 48, § 53, § 79 og § 86, jf. delegeringsvedtak av 4. oktober 1991 nr. 1016.</article> <article class="defaultP" margin-top="true">Forordet skal lyde:</article><span class="futuretitle" id="kapittel-1-foreslåttittel-1">Forord</span><article class="legalP" id="kapittel-1-ledd-3">Denne forskriften gir utfyllende bestemmelser innenfor de områdene under petroleumslov og -forskrift som er delegert til Oljedirektoratet. Unntak er måletekniske bestemmelser som er gitt i egen forskrift. Olje- og energidepartementet er klageinstans for vedtak fattet i medhold av forskriften. Klager på vedtak skal sendes gjennom Oljedirektoratet, jf. forvaltningsloven, kapittel VI.</article><article class="legalP" id="kapittel-1-ledd-4">Formålet med forskriften er å bidra til en effektiv dialog og samhandling mellom de ansvarlige etter denne forskriften og myndighetene, herunder legge til rette for kostnytte vurderinger. Den skal sikre en tilfredsstillende datainnsamling og rapportering mv. samt ivareta fiskeriinteressene i forbindelse med seismisk datainnsamling.</article><article class="legalP" id="kapittel-1-ledd-5">Forskriften er faseinndelt etter samme mal som overordnet regelverk. Det første kapitlet tar for seg innledende bestemmelser, inkludert definisjoner. Kapitlene 2 og 3 omhandler særskilte krav som gjelder forut for og under henholdsvis undersøkelsesaktivitet og bore- og brønnaktivitet. Kapittel 4 omhandler regler om navnsetting og klassifisering av forekomster, funn mv. og kapittel 5 omhandler materiale og opplysninger som skal sendes inn eller gjøres direkte tilgjengelig for Oljedirektoratet etter utført aktivitet. Kapittel 6 omhandler alminnelige bestemmelser.</article><article class="legalP" id="kapittel-1-ledd-6">Forskriften legger opp til at opplysninger kan formidles via elektroniske medier, men det vil fortsatt være anledning til å bruke mer tradisjonelle måter. Når opplysninger gis på papirformat, bør Oljedirektoratet alltid ha tilsendt to eksemplarer.</article><article class="legalP" id="kapittel-1-ledd-7">Med «sendes inn» menes fysisk, herunder elektronisk, oversendelse til Oljedirektoratet eller den Oljedirektoratet utpeker som mottaker. Med «gjøres direkte tilgjengelig» menes at myndighetene får tilgang til opplysningene via elektroniske informasjonssystemer og selv henter opplysningene ved behov.</article><article class="legalP" id="kapittel-1-ledd-8">Til forskriften er det gitt merknader som gir supplerende forklaring og veiledning til bestemmelsene.</article><article class="legalP" id="kapittel-1-ledd-9">Det tas sikte på å utarbeide temaveiledninger til denne forskriften innenfor særskilte områder. Temaveiledningene vil gjøres tilgjengelige på Oljedirektoratets internettsider.</article> <article class="defaultP" margin-top="true">Merknadene til forskriften skal lyde:</article><span class="futuretitle" id="kapittel-1-foreslåttittel-2">Merknader til forskrift for ressursforvaltning i petroleumsvirksomheten</span> <article class="defaultP" margin-top="true"><i>Merknad til forordet</i></article><article class="legalP" id="kapittel-1-ledd-10">Forordet omtaler mellom annet innsendelse og direkte tilgjengeliggjøring av data. Det forutsettes at materiale og opplysninger vederlagsfritt blir sendt inn til eller gjort direkte tilgjengelig for Oljedirektoratet eller den Oljedirektoratet bemyndiger, jf. petroleumsloven § 10-4 og petroleumsforskriften § 53.</article> <article class="defaultP" margin-top="true"><i>Merknadskapittel 1 Om innledende bestemmelser</i></article> <article class="defaultP" margin-top="true"><i>Til § 3 Ansvar etter denne forskriften</i></article><article class="legalP" id="kapittel-1-ledd-11">Det vises til petroleumsloven § 10-6 om plikt til å etterleve loven og til å påse at bestemmelser blir overholdt samt petroleumsforskriften § 56, § 57 og § 58 om styringssystem. Det presiseres at første ledd innebærer en materiell plikt til å etterleve forskriftens bestemmelser, samt en plikt til å gjøre dette gjennom iverksettelse av nødvendige systematiske tiltak.</article> <article class="defaultP" margin-top="true"><i>Merknadskapittel 2 Om undersøkelsesaktivitet</i></article><article class="legalP" id="kapittel-1-ledd-12">Bestemmelsene om undersøkelsesaktivitet i denne forskriften må ses sammen med bestemmelser gitt i petroleumsloven § 2-1 og § 2-2 samt petroleumsforskriften § 3, § 4, § 5 og § 6. I denne forskriften er det inntatt krav og vilkår som tidligere er gitt i de enkelte undersøkelsestillatelsene. Gjennom at bestemmelsene nå gis i forskrift, bidrar det til å sikre likebehandling og forutsigbarhet. For grunne borehull gjelder også bestemmelsene i denne forskriften som omhandler bore- og brønnaktivitet.</article><article class="legalP" id="kapittel-1-ledd-13">Søknad om og betaling for undersøkelsestillatelse sendes Oljedirektoratet, jf. petroleumsforskriften § 3 og § 4. Bestemmelsene om opplysninger og rapportering gjelder for undersøkelsesaktivitet innenfor undersøkelsestillatelse, utvinningstillatelse og tillatelse til anlegg og drift av innretninger for transport og for utnyttelse av petroleum.</article><article class="legalP" id="kapittel-1-ledd-14">Dersom undersøkelsen medfører boring dypere enn 200 meter, må det innhentes samtykke for denne aktiviteten, jf. regelverket for helse, miljø og sikkerhet i petroleumsvirksomheten.</article> <article class="defaultP" margin-top="true"><i>Til § 4 Særskilte opplysninger i forbindelse med undersøkelsesaktivitet</i></article><article class="legalP" id="kapittel-1-ledd-15">Denne paragrafen utdyper petroleumsforskriften § 6 med hensyn til hvilke opplysninger som skal sendes inn i forbindelse med undersøkelsesaktivitet. Plikt til å sende inn disse opplysningene har til nå vært fastsatt som vilkår i den enkelte undersøkelsestillatelse, samtidig som de har inngått i et eget skjema som Oljedirektoratet har utarbeidet i forbindelse med innsendelse av opplysninger før og under undersøkelsesaktivitet. Denne bestemmelsen medfører derfor ingen endring med hensyn til innsendelse av opplysninger.</article> <article class="defaultP" margin-top="true"><i>Til § 5 Fartøy som foretar seismisk undersøkelse på norsk kontinentalsokkel</i></article><article class="legalP" id="kapittel-1-ledd-16">Denne paragrafen viderefører bestemmelser tidligere gitt i forskrift om fiskerikyndig person om bord i seismisk fartøy, § 1, § 10, § 12, § 14 og § 15. Utgangspunktet etter denne forskriften § 5 er at ethvert seismisk fartøy skal ha fiskerikyndig person om bord.</article><article class="legalP" id="kapittel-1-ledd-17">I følge denne paragrafen siste ledd skal relevante bestemmelser og data gjøres tilgjengelig for den fiskerikyndige. Med dette menes både relevant regelverk, herunder kopi av rettighetshaverens undersøkelsestillatelse, og eventuelle vedtak som er fattet i forbindelse med den konkrete undersøkelse, f.eks. vilkår som er stilt i forbindelse med aktiviteten.</article> <article class="defaultP" margin-top="true"><i>Til § 6 Fiskerikyndig person om bord i fartøy som foretar seismisk undersøkelse</i></article><article class="legalP" id="kapittel-1-ledd-18">Denne paragrafen er i hovedsak en videreføring av tidligere bestemmelser gitt i forskrift om fiskerikyndig person om bord i seismisk fartøy § 11. Nytt er en klargjøring av at den fiskerikyndige har plikt til å sette seg inn i hva retten til undersøkelse omfatter.</article> <article class="defaultP" margin-top="true"><i>Til § 7 Traséundersøkelser og andre grunnundersøkelser</i></article><article class="legalP" id="kapittel-1-ledd-19">Denne paragrafen utfyller de krav om opplysninger som er gitt i petroleumsforskriften § 30.</article> <article class="defaultP" margin-top="true"><i>Merknadskapittel 3 Om bore- og brønnaktivitet</i></article> <article class="defaultP" margin-top="true"><i>Til § 8 Informasjon og registrering forut for bore- og brønnaktivitet</i></article><article class="legalP" id="kapittel-1-ledd-20">Denne paragrafen er i hovedsak en videreføring av bestemmelser gitt i tidligere forskrift om bore- og brønnaktivitet og om geologisk datainnsamling i petroleumsvirksomheten, § 9 og § 10, jf. petroleumsforskriften § 46. Det er imidlertid innført flere forenklinger og klargjøringer.</article><article class="legalP" id="kapittel-1-ledd-21">Det kreves ikke lenger tillatelse til bore- eller brønnaktiviteter. Det er gitt mulighet for at boreprogrammer samt logger i forbindelse med tilbakeplugging ikke behøver sendes inn, men kan gjøres direkte tilgjengelig for Oljedirektoratet på annen måte.</article><article class="legalP" id="kapittel-1-ledd-22">Det er klargjort at brønner og brønnbaner samt grunne borehull skal registreres forut for boreaktivitet, og at registrering av grunne borehull skal skje innenfor alle typer tillatelser.</article> <article class="defaultP" margin-top="true"><i>Hovedplan:</i></article><article class="legalP" id="kapittel-1-ledd-23">Nytt er at hovedplan skal sendes inn sammen med PUD eller søknad om fritak for PUD, jf. også veiledning utgitt 18. mai 2000 til PUD og PAD pkt. 3.4.2.</article> <article class="defaultP" margin-top="true"><i>Innhold og vedlegg til boreprogram:</i></article><article class="legalP" id="kapittel-1-ledd-24">For geofaglig innhold i boreprogram vises det til NORSOK-standard D-010 Drilling and well operations, revisjon 2, desember 1998.</article><article class="legalP" id="kapittel-1-ledd-25">Krav til boreprogram inngår også i regelverket for helse, miljø og sikkerhet i petroleumsvirksomheten. Det er derfor i denne forskriften valgt å vise til det nevnte regelverket hva angår krav til dokumentasjon og tidsfrister for boreprogram.</article> <article class="defaultP" margin-top="true"><i>Registrering av brønner:</i></article><article class="legalP" id="kapittel-1-ledd-26">Registrering av brønner forutsetter at Oljedirektoratet kontaktes gjennom innsendelse av registreringssøknad. Slik registrering er mellom annet nødvendig for å sikre korrekt datalagring. Registreringsskjema vil kunne hentes på Oljedirektoratets internettside <i> http://www.npd.no/ </i>.</article> <article class="defaultP" margin-top="true"><i>Informasjon om formasjonstest bør omfatte følgende:</i><ul class="defaultList"><li data-li-identifier="-" data-name="-"><article class="listArticle" id="kapittel-1-ledd-26-punkt-1"><article class="legalP" id="kapittel-1-ledd-26-punkt-1-ledd-1">formålet med og gjennomføring av testen, disponering av produsert petroleum, oversikt over kostnader samt inntekt av eventuelt salg,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-2"><article class="legalP" id="kapittel-1-ledd-26-punkt-2-ledd-1">varighet av perioder med strømning og innstengning,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-3"><article class="legalP" id="kapittel-1-ledd-26-punkt-3-ledd-1">estimerte rater for olje og gass, samt volumangivelse for utslipp til luft (brenning og kaldventilering) og utslipp til vann,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-4"><article class="legalP" id="kapittel-1-ledd-26-punkt-4-ledd-1">vurdering av miljømessige konsekvenser,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-5"><article class="legalP" id="kapittel-1-ledd-26-punkt-5-ledd-1">planlagt uttak og analyse av formasjonsvæske,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-6"><article class="legalP" id="kapittel-1-ledd-26-punkt-6-ledd-1">eventuell planlagt produksjonslogging,</article></article></li><li data-li-identifier="-" data-name="-"><article class="listArticle" id="kapittel-1-ledd-26-punkt-7"><article class="legalP" id="kapittel-1-ledd-26-punkt-7-ledd-1">foreløpig loggevaluering (CPI) i TVD og MD fra reservoaret i skala 1:500.</article></article></li></ul></article> <article class="defaultP" margin-top="true"><i>Informasjon om permanent tilbakeplugging</i></article><article class="legalP" id="kapittel-1-ledd-27">Informasjonsfristen er satt til ett døgn. Minimumsfristen vil i første rekke være aktuell for letebrønner, da informasjon om plugging av utvinningsbrønner normalt vil kunne varsles vesentlig tidligere. Det vises også til regelverket for helse-, miljø- og sikkerhets krav med hensyn til frister for pluggeprogram mv.</article> <article class="defaultP" margin-top="true"><i>Til § 9 Geologisk og reservoarteknisk datainnsamling i forbindelse med bore- og brønnaktivitet</i></article><article class="legalP" id="kapittel-1-ledd-28">Denne paragrafen er en videreføring av bestemmelser gitt i tidligere forskrift om bore- og brønnaktivitet og om geologisk datainnsamling i petroleumsvirksomheten § 10. Det er foretatt en tilpasning i fordeling mellom den tidligere forskriftsteksten og veiledningsteksten.</article> <article class="defaultP" margin-top="true"><i>Merknadskapittel 4 Om betegnelser, navn og klassifisering</i></article> <article class="defaultP" margin-top="true"><i>Til § 10 Brønn- og brønnbanebetegnelse mv.</i></article><article class="legalP" id="kapittel-1-ledd-29">Denne paragrafen er en utdypning av petroleumsforskriften § 79 og er en videreføring av tidligere bestemmelser gitt som vedlegg til tidligere forskrift om bore- og brønnaktivitet og om geologisk datainnsamling i petroleumsvirksomheten. Vedlegget var formelt sett en del av forskriften. Nytt er at brønn- og brønnbanebetegnelser er tilpasset Petroleum Open Software Corporation (POSC) brønnmodell. Videre er en rekke begreper fra tidligere vedlegg tatt inn som del av denne forskriftens definisjonsparagraf. Oljedirektoratets system for brønn-/brønnbanebetegnelser og klassifisering er vist i en egen temaveiledning og vil kunne finnes på Oljedirektoratets internettside.</article> <article class="defaultP" margin-top="true"><i>Til § 12 Betegnelse for innretninger</i></article><article class="legalP" id="kapittel-1-ledd-30">Bestemmelsen er en utdypning av petroleumsforskriften § 79 og er en videreføring og klargjøring av tidligere bestemmelser gitt som vedlegg, som formelt sett var en del av tidligere forskrift om bore- og brønnaktivitet og om geologisk datainnsamling i petroleumsvirksomheten. Med permanent plasserte innretninger menes både faste innretninger og flyttbare innretninger som er permanent plassert.</article> <article class="defaultP" margin-top="true"><i>Til § 13 Klassifisering av petroleumsressursene på norsk kontinentalsokkel</i></article><article class="legalP" id="kapittel-1-ledd-31">Denne paragrafen forskriftsfester gjeldende praksis. Dette har vært angitt i Oljedirektoratets publikasjon om ressursklassifisering. Det tas sikte på å utarbeide en temaveiledning om ressursklassifisering som vil avløse den tidligere publikasjonen om emnet.</article> <article class="defaultP" margin-top="true"><i>Til § 14 Betegnelse på en petroleumsforekomst</i></article><article class="legalP" id="kapittel-1-ledd-32">Denne paragrafen forskriftsfester gjeldende praksis og utfyller petroleumsforskriften § 79.</article><article class="legalP" id="kapittel-1-ledd-33">Et eksempel på betegnelse på forekomst er «33/99-1-forekomsten». Dersom flere forekomster er påvist i samme brønn, oppgis geologisk enhet i tillegg, for eksempel «33/99-1-paleocenforekomsten» eller «33/99-1-NNforekomsten».</article> <article class="defaultP" margin-top="true"><i>Til § 15 Betegnelse på funn</i></article><article class="legalP" id="kapittel-1-ledd-34">Denne paragrafen forskriftsfester gjeldende praksis og utfyller petroleumsforskriften § 79.</article><article class="legalP" id="kapittel-1-ledd-35">Et eksempel på betegnelse på funn er «33/99-1-funnet».</article> <article class="defaultP" margin-top="true"><i>Til § 16 Navnsetting av funn</i></article><article class="legalP" id="kapittel-1-ledd-36">Denne paragrafen forskriftsfester gjeldende praksis og utfyller petroleumsforskriften § 79.</article><article class="legalP" id="kapittel-1-ledd-37">Et eksempel på navnsetting av funn er «33/99-1 NN».</article> <article class="defaultP" margin-top="true"><i>Til § 17 Navnsetting av felt</i></article><article class="legalP" id="kapittel-1-ledd-38">Denne paragrafen forskriftsfester gjeldende praksis og utfyller petroleumsforskriften § 79. Dersom navnet ikke er hentet fra en forhåndsgodkjent liste fra Norsk språkråd, informerer Oljedirektoratet Norsk språkråd om navnesaken. Navnet må tilfredsstille sikkerhetsmessige/beredskapsmessige krav med hensyn til uttale.</article><article class="legalP" id="kapittel-1-ledd-39">Dersom flere funn med tidligere egennavn skal inngå i et felt, kan det enkelte funn som inngår i feltet etter søknad beholde det tidligere navnet som underbetegnelse i tillegg til funnbrønnidentifikasjonen (eksempel 6506/12-1 Smørbukk som inngår i Åsgardfeltet).</article> <article class="defaultP" margin-top="true"><i>Merknadskapittel 5 Om materiale og opplysninger etter utført aktivitet</i></article> <article class="defaultP" margin-top="true"><i>Til § 20 Innsendelse av materiale og opplysninger fra undersøkelsesaktivitet</i></article><article class="legalP" id="kapittel-1-ledd-40">Denne paragrafen utfyller bestemmelser i petroleumsforskriften § 6.</article><article class="legalP" id="kapittel-1-ledd-41">Alt materiale og opplysninger leveres i overensstemmelse med Oljedirektoratets formatkrav og spesifikasjoner. Disse kan fås ved henvendelse til Oljedirektoratet, eller de kan lastes ned fra Oljedirektoratets internettside, <i> http://www.npd.no/ </i>.</article><article class="legalP" id="kapittel-1-ledd-42">Et nærmere spesifisert utvalg av materiale og opplysninger omtalt i denne paragrafen første ledd bokstav a sendes til DISKOS-databasen.</article><article class="legalP" id="kapittel-1-ledd-43">Alt materiale og opplysninger som sendes til DISKOS-databasen merkes tydelig, slik at det fremgår at dette er oversendt i henhold til krav fra Oljedirektoratet.</article><article class="legalP" id="kapittel-1-ledd-44">Et nærmere spesifisert utvalg av materiale og opplysninger omtalt i denne paragrafen første ledd bokstav b til f sendes til Oljedirektoratet i et format som er standard i industrien. Også transparentkopier av seismiske seksjoner (bokstav a), sendes Oljedirektoratet dersom slike kopier likevel blir produsert.</article> <article class="defaultP" margin-top="true"><i>Til § 21 Loggbok for fiskerikyndig person</i></article><article class="legalP" id="kapittel-1-ledd-45">Denne paragrafen er i hovedsak en videreføring av tidligere bestemmelser gitt i forskrift om fiskerikyndig person om bord i seismisk fartøy § 13. Nytt er at det ikke lenger er stilt krav om at et eksemplar av loggboken skal sendes til Oljedirektoratet, men bare til henholdsvis Fiskeridirektoratet og Fiskeridirektoratets regionkontor i det aktuelle området.</article> <article class="defaultP" margin-top="true"><i>Til § 22 Rapportering under bore- og brønnaktivitet</i></article><article class="legalP" id="kapittel-1-ledd-46">Denne paragrafen er en videreføring av bestemmelser gitt i tidligere forskrift om bore- og brønnaktivitet og om geologisk datainnsamling i petroleumsvirksomheten § 12.</article> <article class="defaultP" margin-top="true"><i>Til § 23 Innsendelse av prøver og preparater fra brønner</i></article><article class="legalP" id="kapittel-1-ledd-47">Denne paragrafen er i hovedsak en videreføring av bestemmelser gitt i tidligere forskrift om bore- og brønnaktivitet og om geologisk datainnsamling i petroleumsvirksomheten § 12. Det er foretatt enkelte klargjøringer og sentrale emner fra tidligere veiledningstekst er tatt inn her. Denne paragrafen må ses i sammenheng med denne forskriften § 9 om geologisk og reservoarteknisk datainnsamling i forbindelse med bore- og brønnaktivitet.</article><article class="legalP" id="kapittel-1-ledd-48">Alle prøvedyp oppgis som målt dyp i forhold til boredekket/rotasjonsbordet (RKB). For væskeprøver som blir tatt som nedihulls trykkprøver (RFT, MDT, etc.) oppgis dato og navn på prøvetaker både for trykkprøven som tas på boreinnretningen og for senere åpning av/prøvetaking fra trykkprøven i laboratoriet. For væskeprøver er dypintervall det samme som perforeringsintervall. Standard prøveflasker til væskeprøver kan skaffes til veie av Oljedirektoratet. Slike prøveflasker er beskrevet i denne paragrafen siste ledd om format, emballasje og merking av prøver som innsendes.</article> <article class="defaultP" margin-top="true"><i>Til § 24 Sluttrapportering av geofaglige og reservoartekniske brønndata</i></article><article class="legalP" id="kapittel-1-ledd-49">Denne paragrafen er en videreføring av bestemmelser gitt i tidligere forskrift om bore- og brønnaktivitet og om geologisk datainnsamling i petroleumsvirksomheten § 12. En sluttrapport sendes inn for alle typer brønner, mens en funnevalueringsrapport sendes inn for letebrønner hvor det er gjort funn av hydrokarboner. Egne rapporter om biostratigrafi, geokjemi og andre spesialstudier leveres separat. I det følgende er normalt innhold i rapportene skissert:</article> <article class="defaultP" margin-top="true"><i>Sluttrapport (Final well report)</i><ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-49-punkt-1"><article class="legalP" id="kapittel-1-ledd-49-punkt-1-ledd-1">generell informasjon, brønnens geografiske plassering og hensikt og resultat,</article></article></li><li data-li-identifier="b)" data-name="b)"><article class="listArticle" id="kapittel-1-ledd-49-punkt-2"><article class="legalP" id="kapittel-1-ledd-49-punkt-2-ledd-1">litostratigrafisk beskrivelse og eventuelle hydrokarbonindikasjoner,</article></article></li><li data-li-identifier="c)" data-name="c)"><article class="listArticle" id="kapittel-1-ledd-49-punkt-3"><article class="legalP" id="kapittel-1-ledd-49-punkt-3-ledd-1">oversikt over logger, kjerneintervaller og væskeprøver,</article></article></li><li data-li-identifier="d)" data-name="d)"><article class="listArticle" id="kapittel-1-ledd-49-punkt-4"><article class="legalP" id="kapittel-1-ledd-49-punkt-4-ledd-1">beskrivelse av konvensjonelle kjerner og sideveggskjerner,</article></article></li><li data-li-identifier="e)" data-name="e)"><article class="listArticle" id="kapittel-1-ledd-49-punkt-5"><article class="legalP" id="kapittel-1-ledd-49-punkt-5-ledd-1">resultater fra eventuell testing,</article></article></li><li data-li-identifier="f)" data-name="f)"><article class="listArticle" id="kapittel-1-ledd-49-punkt-6"><article class="legalP" id="kapittel-1-ledd-49-punkt-6-ledd-1">for letebrønner: oppdatert prospektkart,</article></article></li><li data-li-identifier="g)" data-name="g)"><article class="listArticle" id="kapittel-1-ledd-49-punkt-7"><article class="legalP" id="kapittel-1-ledd-49-punkt-7-ledd-1">oversikt over type boreslam, kommersielt navn, produsent, base (olje/vann), additiver samt en vurdering av boreslammets mulige innvirkning på innsamlede data,</article></article></li><li data-li-identifier="h)" data-name="h)"><article class="listArticle" id="kapittel-1-ledd-49-punkt-8"><article class="legalP" id="kapittel-1-ledd-49-punkt-8-ledd-1">digitalt format av alle geofaglige og reservoartekniske data, der datatype og format følger Oljedirektoratets veiledning om digital rapportering av brønndata, herunder en sammensatt logg (composite-log) med tolkede formasjonstopper i dyp og tid, en trykkevalueringslogg og en formasjonsevalueringslogg,</article></article></li><li data-li-identifier="i)" data-name="i)"><article class="listArticle" id="kapittel-1-ledd-49-punkt-9"><article class="legalP" id="kapittel-1-ledd-49-punkt-9-ledd-1">temperaturlogger oppgis med målt og korrigert verdi, samt alle relevante data til bestemmelse av lokale geotermale gradienter i en brønn ved termisk likevekt,</article></article></li><li data-li-identifier="j)" data-name="j)"><article class="listArticle" id="kapittel-1-ledd-49-punkt-10"><article class="legalP" id="kapittel-1-ledd-49-punkt-10-ledd-1">alle dyp gis i forhold til boredekket/rotasjonsbordet (RKB) og loggene gis i målt dyp (MD) og sant vertikalt dyp (TVD). Det inkluderes også opplysninger som gjør det mulig å konvertere fra målt til vertikalt dyp, samt geometrien til brønnbanen,</article></article></li><li data-li-identifier="k)" data-name="k)"><article class="listArticle" id="kapittel-1-ledd-49-punkt-11"><article class="legalP" id="kapittel-1-ledd-49-punkt-11-ledd-1">biostratigrafiske utbredelseskart (range charts) i digital form legges ved biostratigrafirapporten. Foretrukne filformat er StrataBugs eller S.I.S. (Stratigraphic Information System).</article></article></li></ul></article><article class="legalP" id="kapittel-1-ledd-50">For undersøkelsesbrønner ønsker Oljedirektoratet også tilsendt prognose og resultat på eget skjema i digitalt format som vedlegg til sluttrapporten. Eget skjema for dette kan hentes på Oljedirektoratets internettside <i> http://www.npd.no/ </i>.</article> <article class="defaultP" margin-top="true"><i>Funnevalueringsrapport (Discovery report)</i><ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-50-punkt-1"><article class="legalP" id="kapittel-1-ledd-50-punkt-1-ledd-1">resultater av innsamlede data fra testeaktivitet. Bør inneholde relevante testdata som Pi (initielt reservoartrykk) PIi (initiell produktivitetsindeks), S (skinfaktor), permeabilitet, eventuelle væskekontakter, effekter som resultat av stimulering og vurderinger av formasjonsstyrke,</article></article></li><li data-li-identifier="b)" data-name="b)"><article class="listArticle" id="kapittel-1-ledd-50-punkt-2"><article class="legalP" id="kapittel-1-ledd-50-punkt-2-ledd-1">oversikt over væskeprøver med testintervaller, testnummer, testtype (produksjonstest, RFT, MDT etc.), væsketype, samt en vurdering av om prøvene er representative for de testede formasjonene,</article></article></li><li data-li-identifier="c)" data-name="c)"><article class="listArticle" id="kapittel-1-ledd-50-punkt-3"><article class="legalP" id="kapittel-1-ledd-50-punkt-3-ledd-1">geofaglige og reservoartekniske resultater, herunder <ul class="defaultList"><li data-li-identifier="ac)" data-name="ac)"><article class="listArticle" id="kapittel-1-ledd-50-punkt-3-ledd-1-punkt-1"><article class="legalP" id="kapittel-1-ledd-50-punkt-3-ledd-1-punkt-1-ledd-1">beskrivelse av metode for petrofysisk analyse</article></article></li><li data-li-identifier="bc)" data-name="bc)"><article class="listArticle" id="kapittel-1-ledd-50-punkt-3-ledd-1-punkt-2"><article class="legalP" id="kapittel-1-ledd-50-punkt-3-ledd-1-punkt-2-ledd-1">reservoargeologisk oppdatering inkludert oppdaterte seismiske hastighetsfunksjoner</article></article></li><li data-li-identifier="cc)" data-name="cc)"><article class="listArticle" id="kapittel-1-ledd-50-punkt-3-ledd-1-punkt-3"><article class="legalP" id="kapittel-1-ledd-50-punkt-3-ledd-1-punkt-3-ledd-1">oppdaterte dybdekart over petroleumsførende strukturer ved vesentlige avvik fra prognosen</article></article></li><li data-li-identifier="dc)" data-name="dc)"><article class="listArticle" id="kapittel-1-ledd-50-punkt-3-ledd-1-punkt-4"><article class="legalP" id="kapittel-1-ledd-50-punkt-3-ledd-1-punkt-4-ledd-1">resultater fra PVT-analyser,</article></article></li></ul></article></article></li><li data-li-identifier="d)" data-name="d)"><article class="listArticle" id="kapittel-1-ledd-50-punkt-4"><article class="legalP" id="kapittel-1-ledd-50-punkt-4-ledd-1">resultater fra kjerneanalyser,</article></article></li><li data-li-identifier="e)" data-name="e)"><article class="listArticle" id="kapittel-1-ledd-50-punkt-5"><article class="legalP" id="kapittel-1-ledd-50-punkt-5-ledd-1">størrelse på eventuell petroleumsforekomst med anslag i P10 – Pforventet og P90 så langt det er mulig.</article></article></li></ul></article> <article class="defaultP" margin-top="true"><i>Til § 26 Statusrapport ved oppstart av produksjon</i></article><article class="legalP" id="kapittel-1-ledd-51">Denne paragrafen forskriftsfester gjeldende praksis. Rapporten vil gi myndighetene en statusorientering om ressursmessige forhold ved oppstartstidspunktet med vekt på endringer i datagrunnlag og eventuelle tiltak i forhold til de opprinnelige planer. Rapporten vil også gi grunnlag for å vurdere det fremtidige produksjonsforløp for feltet. Oljedirektoratet vil gjøre tilgjengelig en veiledning til rapporteringen.</article> <article class="defaultP" margin-top="true"><i>Til § 27 Daglige opplysninger i produksjonsfasen</i></article><article class="legalP" id="kapittel-1-ledd-52">Denne paragrafen forskriftsfester gjeldende praksis, men bestemmelsen åpner for at opplysningene ikke behøver sendes inn.</article> <article class="defaultP" margin-top="true"><i>Til § 28 Månedlig rapportering av produksjonsdata</i></article><article class="legalP" id="kapittel-1-ledd-53">Denne paragrafen utfyller petroleumsforskriften § 48 og § 49. Data rapporteres etterskuddsvis hver måned til DISKOS-databasen.</article> <article class="defaultP" margin-top="true"><i>Til § 29 Innhold i årlig statusrapport for felt i produksjon</i></article><article class="legalP" id="kapittel-1-ledd-54">Denne paragrafen utfyller petroleumsforskriften § 47 og forskriftsfester tidligere retningslinjer gitt i brev til operatørene. Det er klargjort at årlig statusrapport også skal gi nødvendige utfyllende opplysninger til data innrapportert til nasjonalbudsjettet.</article><article class="legalP" id="kapittel-1-ledd-55">Den årlige statusrapporten vil gi myndighetene oppdatert informasjon om det enkelte felt og bidra med opplysninger for å kunne vurdere feltets produksjonsutvikling og produksjonsstrategi mv. Statusrapporten vil også utgjøre et grunnlag for å vurdere eventuell søknad om produksjonstillatelse på feltet og gi en oversikt over vesentlige faktorer som påvirker produksjonen, gi en vurdering av produksjonsforløpet relatert til vedtatte planer eller produksjonstillatelse og eventuelt redegjøre for avvik.</article><article class="legalP" id="kapittel-1-ledd-56">En temaveiledning som beskriver innhold i rapporten vil bli utarbeidet.</article> <article class="defaultP" margin-top="true"><i>Merknadskapittel 6 Alminnelige bestemmelser</i></article> <article class="defaultP" margin-top="true"><i>Til § 32 Ikrafttredelse mv.</i></article><article class="legalP" id="kapittel-1-ledd-57">Denne forskriften erstatter forskrift om bore- og brønnaktiviteter og geofaglig og reservoarteknisk datainnsamling i petroleumsvirksomheten når det gjelder ressursforvaltningsmessige forhold, samt forskrift om fiskerikyndig person. Vilkår mv. som tidligere har vært gitt i de enkelte undersøkelsestillatelsene, er nå tatt inn i denne forskriften. Tidligere bestemmelser gitt i brevs form om statusrapport ved oppstart av produksjon, daglige opplysninger i produksjonsfasen og månedlig rapportering av produksjonsdata, er erstattet av denne forskriften.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-05-1780/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004.</article></section></main></body></html>