<!DOCTYPE html><html lang="no"><head><title>Delegering av kompetanse til å fatte vedtak om ervervstillatelse etter deltakerloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-22-58</dd><dt class="dokid">DokumentID</dt><dd class="dokid">LTI/forskrift/2003-01-22-58</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 273</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-03-26-15/§4</li><li>lov/1999-03-26-15/§6</li><li>lov/1999-03-26-15/§9</li><li>lov/1999-03-26-15/§11</li><li>lov/1999-03-26-15/§12</li><li>lov/1999-03-26-15/§18</li></ul></dd><dt class="dateOfPublication">Kunngjort</dt><dd class="dateOfPublication">2003-01-28</dd><dt class="journalNumber">Journalnummer</dt><dd class="journalNumber">2003-0081</dd><dt class="titleShort">Korttittel</dt><dd class="titleShort">Deleg. om ervervstillatelse etter deltakerloven</dd><dt class="title">Tittel</dt><dd class="title">Delegering av kompetanse til å fatte vedtak om ervervstillatelse etter deltakerloven.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 22. januar 2003 med hjemmel i lov av 26. mars 1999 nr. 15 om retten til å delta i fiske og fangst (deltakerloven) § 4, § 6 tredje ledd første punktum, § 9, § 11, § 12 og § 18.</dd><dt class="refid">RefID</dt><dd class="refid">forskrift/2003-01-22-58</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Delegering av kompetanse til å fatte vedtak om ervervstillatelse etter deltakerloven.<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-22-58" id="dokument"><h1>Delegering av kompetanse til å fatte vedtak om ervervstillatelse etter deltakerloven.</h1><section class="section" data-name="kapI" id="kapittel-1" data-lovdata-URL="LTI/forskrift/2003-01-22-58/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">Følgende vedtakskompetanse som etter lov av 26. mars 1999 nr. 15 om retten til å delta i fiske og fangst (deltakerloven) er tillagt Fiskeridepartementet, delegeres som følger:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-1-punkt-1"><article class="legalP" id="kapittel-1-ledd-1-punkt-1-ledd-1">Kompetanse etter § 4 til å fatte vedtak om ervervstillatelse for fartøy som ikke skal delta i konsesjonspliktig fiske, når vilkårene som er fastsatt i loven er oppfylt, delegeres til Fiskeridirektoratets regionkontor der søker er hjemmehørende. Fiskeridirektoratet er klageinstans.</article></article></li><li data-li-identifier="b)" data-name="b)"><article class="listArticle" id="kapittel-1-ledd-1-punkt-2"><article class="legalP" id="kapittel-1-ledd-1-punkt-2-ledd-1">Kompetanse etter § 4 til å fatte vedtak om ervervstillatelse for fartøy som skal delta i konsesjonspliktig fiske, når vilkårene som er fastsatt i eller i medhold av loven er oppfylt, delegeres til Fiskeridirektoratet.</article></article></li><li data-li-identifier="c)" data-name="c)"><article class="listArticle" id="kapittel-1-ledd-1-punkt-3"><article class="legalP" id="kapittel-1-ledd-1-punkt-3-ledd-1">Kompetanse etter § 6 tredje ledd til å gi dispensasjon fra aktivitetskravet for eier av fartøy som ikke skal nyttes til konsesjonspliktig fiske, når behovet for dispensasjon oppstår fordi gjenlevende ektefelle sitter i uskiftet bo, delegeres til Fiskeridirektoratets regionkontor der eier er hjemmehørende. Fiskeridirektoratet sentralt er klageinstans.</article></article></li><li data-li-identifier="d)" data-name="d)"><article class="listArticle" id="kapittel-1-ledd-1-punkt-4"><article class="legalP" id="kapittel-1-ledd-1-punkt-4-ledd-1">Kompetanse etter § 6 tredje ledd til å gi dispensasjon fra aktivitetskravet, når det dreier seg om utskiftning av et fartøy som samme eier tidligere er gitt ervervstillatelse for, delegeres til Fiskeridirektoratet. Det samme gjelder når behovet for dispensasjon oppstår for fartøy som skal nyttes i konsesjonspliktig fiske, når behovet for dispensasjon oppstår fordi gjenlevende ektefelle sitter i uskiftet bo.</article></article></li><li data-li-identifier="e)" data-name="e)"><article class="listArticle" id="kapittel-1-ledd-1-punkt-5"><article class="legalP" id="kapittel-1-ledd-1-punkt-5-ledd-1">Kompetanse etter § 9 til å gi samtykke til eierendring i selskap eller sammenslutning som eier fiskefartøy som ikke skal delta i konsesjonspliktig fiske delegeres til Fiskeridirektoratets regionkontor der eier er hjemmehørende, dersom ikke eierendringen forutsetter at det blir gitt dispensasjon i medhold av § 6 tredje ledd, jf. likevel bestemmelsen ovenfor om gjenlevende ektefelle i uskiftet bo. Fiskeridirektoratet er klageinstans.</article></article></li><li data-li-identifier="f)" data-name="f)"><article class="listArticle" id="kapittel-1-ledd-1-punkt-6"><article class="legalP" id="kapittel-1-ledd-1-punkt-6-ledd-1">Kompetanse etter § 9 til å gi samtykke til eierendring i selskap eller sammenslutning som eier fiskefartøy som nyttes til konsesjonspliktig fiske, delegeres til Fiskeridirektoratet dersom ikke godkjenning av eierendringen forutsetter at det blir gitt dispensasjon i medhold av § 6 tredje ledd, jf. likevel bestemmelsen ovenfor om gjenlevende ektefelle i uskiftet bo.</article></article></li><li data-li-identifier="g)" data-name="g)"><article class="listArticle" id="kapittel-1-ledd-1-punkt-7"><article class="legalP" id="kapittel-1-ledd-1-punkt-7-ledd-1">Kompetansen etter § 11 til å tilbakekalle en ervervstillatelse for fartøy som ikke deltar i konsesjonspliktig fiske delegeres til Fiskeridirektoratets regionkontor der fartøyet er registrert. Fiskeridirektoratet er klageinstans.</article></article></li><li data-li-identifier="h)" data-name="h)"><article class="listArticle" id="kapittel-1-ledd-1-punkt-8"><article class="legalP" id="kapittel-1-ledd-1-punkt-8-ledd-1">Kompetanse etter § 11 til å tilbakekalle en ervervstillatelse for fartøy som nyttes til konsesjonspliktig fiske delegeres til Fiskeridirektoratet.</article></article></li><li data-li-identifier="i)" data-name="i)"><article class="listArticle" id="kapittel-1-ledd-1-punkt-9"><article class="legalP" id="kapittel-1-ledd-1-punkt-9-ledd-1">Kompetanse etter § 12 til å tildele spesielle tillatelser, jf. deltakerlovens § 12 flg., delegeres til Fiskeridirektoratet.</article></article></li><li data-li-identifier="j)" data-name="j)"><article class="listArticle" id="kapittel-1-ledd-1-punkt-10"><article class="legalP" id="kapittel-1-ledd-1-punkt-10-ledd-1">Kompetanse etter § 18 annet ledd, jf. § 11, til å tilbakekalle en spesiell tillatelse, delegeres til Fiskeridirektoratet.</article></article></li></ul></article><article class="legalP" id="kapittel-1-ledd-2">Den vedtakskompetanse som med dette er delegert til Fiskeridirektoratets regionkontorer og til Fiskeridirektoratet, skal utøves i samsvar med reglene fastsatt i eller i medhold av loven og de instrukser som er eller blir gitt av departementet.</article><article class="legalP" id="kapittel-1-ledd-3">Med konsesjonspliktig fiske menes i dette delegeringsvedtak fiske med fartøy der det kreves spesiell tillatelse etter deltakerlovens § 12 flg.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-01-22-58/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Fiskeridepartementets delegeringsvedtak av 9. juni 2000<sup class="footnotereference" data-footnotereferencevalue="1" data-unique-footnote-counter="1">1</sup> oppheves også ved ikrafttredelse av dette delegeringsvedtak.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></section><section class="section" data-name="kapIII" id="kapittel-3" data-lovdata-URL="LTI/forskrift/2003-01-22-58/KAPITTEL_3"><h2 data-text-align="center">III</h2><article class="legalP" id="kapittel-3-ledd-1">Ovennevnte delegeringsvedtak trer i kraft fra det tidspunkt Fiskeridepartementet beslutter.</article></section></main></body></html>