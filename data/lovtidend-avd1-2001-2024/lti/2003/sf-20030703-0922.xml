<!DOCTYPE html><html lang="no"><head><title>Forskrift om tilskudd til driftsenheter og tamreinlag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-03-922</dd><dt class="dokid">DokumentID</dt><dd class="dokid">LTI/forskrift/2003-07-03-922</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1681</dd><dt class="dateInForce">I kraft fra</dt><dd class="dateInForce">2003-07-03</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-07-10-870</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-07-11</dd><dt class="journalNumber">Journalnummer</dt><dd class="journalNumber">2003-0770</dd><dt class="titleShort">Korttittel</dt><dd class="titleShort">Forskrift om tilskudd til reindrift</dd><dt class="title">Tittel</dt><dd class="title">Forskrift om tilskudd til driftsenheter og tamreinlag.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 3. juli 2003 med hjemmel i Stortingets årlige vedtak om reindriftsavtalen.</dd><dt class="refid">RefID</dt><dd class="refid">forskrift/2003-07-03-922</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til driftsenheter og tamreinlag.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Generelle vilkår for tilskudd</li><li>§ 4. Driftstilskudd</li><li>§ 5. Produksjonspremie</li><li>§ 6. Kalveslaktetilskudd</li><li>§ 7. Tidligslaktetilskudd for Finnmark og Troms</li><li>§ 8. Ektefelletillegg</li><li>§ 9. Krav til søknad</li><li>§ 10. Saksbehandling</li><li>§ 11. Kontroll og avkortning/bortfall av tilskudd</li><li>§ 12. Klageadgang</li><li>§ 13. Dispensasjon</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-03-922" id="dokument"><h1>Forskrift om tilskudd til driftsenheter og tamreinlag.</h1><article class="legalArticle" data-lovdata-URL="LTI/forskrift/2003-07-03-922/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilskuddet skal bidra til å fremme en bærekraftig reindrift, kvalitet, produktivitet, heve inntekten samt virke utjevnende mellom enheter i næringen.</article></article><article class="legalArticle" data-lovdata-URL="LTI/forskrift/2003-07-03-922/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften menes med<ul class="defaultList"><li data-li-identifier="a." data-name="a."><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">Sør-Trøndelag/Hedmark reinbeiteområde også Trollheimen,</article></article></li><li data-li-identifier="b." data-name="b."><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">reintall i vårflokk; reintall per 1. april inneværende driftsår. For driftsenhet/tamreinlag hvor reindriftsforvaltningen har gjennomført og godkjent telling i inneværende driftsår, brukes korrigert reintall per 1. april.</article></article></li></ul></article></article><article class="legalArticle" data-lovdata-URL="LTI/forskrift/2003-07-03-922/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår for tilskudd</span></h2><article class="legalP" id="paragraf-3-ledd-1">For at tilskudd skal kunne innvilges etter denne forskriften må<ul class="defaultList"><li data-li-identifier="a." data-name="a."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">driftsenhetsinnehaveren/driftsenhetsinnehaverne/tamreinlaget ha en avgiftspliktig inntekt fra salg av kjøtt fra rein i driftsenhetsinnehaverens/driftsenhetsinnehavernes merke på minimum kr 30.000,- og være registrert i avgifts- og enhetsregisteret,</article></article></li><li data-li-identifier="b." data-name="b."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">driftsenheten ha under 600 rein eventuelt under fastsatt høyeste reintall, per 31. mars inneværende driftsår. Avgang av rein som overstiger disse grensene ved siste pålagte telling i driftsåret, må dokumenteres og godkjennes av reindriftsagronomen.</article><article class="legalP" id="paragraf-3-ledd-1-punkt-2-ledd-2">Det kan gjøres unntak fra grensen på 600 rein dersom følgende krav er oppfylt: <ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-2-ledd-2-punkt-1"><article class="legalP" id="paragraf-3-ledd-1-punkt-2-ledd-2-punkt-1-ledd-1">det er fastsatt øvre reintall per distrikt og distriktet samlet holder seg innenfor dette reintallet, eller</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2-ledd-2-punkt-2"><article class="legalP" id="paragraf-3-ledd-1-punkt-2-ledd-2-punkt-2-ledd-1">det er inngått en bindende avtale mellom reindriftsforvaltningen og samtlige driftsenhetsinnehavere i distriktet om en reduksjonsplan for en tilpassing av reintallet innen en fastsatt tid. En slik avtale skal utarbeides i henhold til Reindriftssjefens retningslinjer.</article></article></li></ul></article></article></li><li data-li-identifier="c." data-name="c."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">driftsenhetsinnehaver ikke motta alderspensjon etter folketrygdlovens regler per 31. mars inneværende driftsår. For felles driftsenhet<sup class="footnotereference" data-footnotereferencevalue="1" data-unique-footnote-counter="1">1</sup> og/eller driftsenhet som er berettiget ektefelletillegg etter § 8, gjelder dette yngste ektefelle,</article></article></li><li data-li-identifier="d." data-name="d."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">driftsenheten/tamreinlaget utøve en reindrift som er i samsvar med de til enhver tid gjeldende lover og forskrifter for næringen.</article></article></li></ul></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov om reindrift § 4 annet ledd.</article></footer></article><article class="legalArticle" data-lovdata-URL="LTI/forskrift/2003-07-03-922/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Driftstilskudd</span></h2><article class="legalP" id="paragraf-4-ledd-1">Driftstilskudd utgjør kr 10.000,- per driftsenhet i Ràggonjarga reinbeitedistrikt, Varanger reinsogn og i Nord-Trøndelag og Sør-Trøndelag/Hedmark<sup class="footnotereference" data-footnotereferencevalue="1" data-unique-footnote-counter="1">1</sup> reinbeiteområder. For Corgas regnbeitedistrikt, Karasjok reinsogn og i Vest-Finnmark, Troms og Nordland reinbeiteområder, utgjør driftstilskuddet kr 25.000,- per driftsenhet.</article><article class="legalP" id="paragraf-4-ledd-2">Ved overdragelse av driftsenhet til ungdom under 30 år gis det et ekstraordinært driftstilskudd til den som overtar driftsenheten på kr 25.000,-. Tilskuddet gis hvert av de tre første årene etter overdragelsen. Ved overdragelse av tidsbegrenset driftsenhet ytes det ikke et slikt ekstraordinært driftstilskudd.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. § 2 bokstav a.</article></footer></article><article class="legalArticle" data-lovdata-URL="LTI/forskrift/2003-07-03-922/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Produksjonspremie</span></h2><article class="legalP" id="paragraf-5-ledd-1">Driftsenhetens produksjonspremie beregnes med 25% av avgiftspliktig salg av kjøtt og andre avgiftspliktige næringsinntekter fra reinen. Ved salg av livdyr beregnes det produksjonspremie bare i tilfeller hvor kjøperen er innvilget livdyrlån etter forskrift om Reindriftens Utviklingsfond kap. 2. Avgiftsfrie inntekter samt annet salg av livdyr inngår ikke som grunnlag for beregningen av produksjonspremien. Det utbetales ikke produksjonspremie for avgiftspliktig inntekt som overstiger kr 400.000,- per driftsenhet og kr 1.000.000,- per tamreinlag.</article><article class="legalP" id="paragraf-5-ledd-2">Produksjonspremien utbetales til driftsenhetsinnehaveren.</article><article class="legalP" id="paragraf-5-ledd-3">For tamreinlagene vil årsregnskapene danne grunnlaget for beregningen av produksjonspremien.</article></article><article class="legalArticle" data-lovdata-URL="LTI/forskrift/2003-07-03-922/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kalveslaktetilskudd</span></h2><article class="legalP" id="paragraf-6-ledd-1">Kalveslaktetilskuddet utgjør kr 150,- per kalv slaktet ved registrerte slakteribedrifter eller hos andre aktører som foretar rapportering av slaktet rein.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-6-ledd-2">Det gis også kalveslaktetilskudd for kalver som tapes som følge av radioaktivitetstiltak.<sup class="footnotereference" data-footnotereferencevalue="2" data-unique-footnote-counter="4">2</sup></article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. gjeldende forskrift om rapportering av slaktet rein.</article><article class="footnote" data-name="2" data-unique-footnote-counter="4"><span class="footnoteLabel">2</span> Jf. gjeldende forskrift om kompensasjon for tiltak vedrørende radioaktivitet i reinkjøtt.</article></footer></article><article class="legalArticle" data-lovdata-URL="LTI/forskrift/2003-07-03-922/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tidligslaktetilskudd for Finnmark og Troms</span></h2><article class="legalP" id="paragraf-7-ledd-1">Tidligslaktetilskudd kan innvilges til driftsenheter i Vest-, Øst-Finnmark og Troms reinbeiteområder. Dette tilskuddet innvilges i tillegg til eventuelt kalveslaktetilskudd, jf. § 6.</article><article class="legalP" id="paragraf-7-ledd-2">Det gis tidligslaktetilskudd med kr 10,- per kg slakt for rein som tas ut til slaktedyr innenfor sommerbeitedistriktene og innenfor lovlig beitetid.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" id="paragraf-7-ledd-3">Tidligslaktetilskudd kan, med Reindriftssjefens samtykke, gis til driftsenheter som flytter fra sommerbeite og deretter innen 7 dager foretar slakteuttak. Reindriftssjefens samtykke må innhentes skriftlig og senest før flytting skal foretas. Samtykke skal inneholde dato for tidligste innflytting til distrikt 17/18 eller tidligere distrikt 30/31 i Vest-Finnmark.</article><article class="legalP" id="paragraf-7-ledd-4">Ved uttak av slaktedyr etter 10. oktober og frem til 1. januar ytes det et tilskudd med kr 5,- per kg slakt. Slaktingen skal være foretatt før innflytting på vinterbeite.</article><article class="legalP" id="paragraf-7-ledd-5">For helårsdistrikter ytes tidligslaktetilskudd med kr 10,- per kg slakt frem til 10. oktober og kr 5,- per kg slakt fra og med 11. oktober og frem til 1. januar.</article><article class="legalP" id="paragraf-7-ledd-6">Tidligslaktetilskudd beregnes per kg slakt ved slakting foretatt av registrerte slakteribedrifter<sup class="footnotereference" data-footnotereferencevalue="2" data-unique-footnote-counter="4">2</sup> eller andre aktører som foretar rapportering av slaktet rein.<sup class="footnotereference" data-footnotereferencevalue="3" data-unique-footnote-counter="7">3</sup></article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. lov om reindrift § 2 annet ledd.</article><article class="footnote" data-name="2" data-unique-footnote-counter="6"><span class="footnoteLabel">2</span> Jf. gjeldende forskrift om rapportering av slaktet rein kap. 2.</article><article class="footnote" data-name="3" data-unique-footnote-counter="7"><span class="footnoteLabel">3</span> Jf. gjeldende forskrift om rapportering av slaktet rein kap. 3.</article></footer></article><article class="legalArticle" data-lovdata-URL="LTI/forskrift/2003-07-03-922/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ektefelletillegg</span></h2><article class="legalP" id="paragraf-8-ledd-1">Der begge ektefeller utøver aktiv reindrift,<sup class="footnotereference" data-footnotereferencevalue="1" data-unique-footnote-counter="1">1</sup> skal det innvilges et ekstra driftstilskudd med en sats på kr 25.000,-. Det er ikke et vilkår at begge ektefellene har eget merke.</article><article class="legalP" id="paragraf-8-ledd-2">Tilskuddet faller helt bort dersom en av ektefellene ved siste ligningsoppgjør hadde en brutto inntekt utenom reindriften på mer enn kr 150.000,-. Godtgjørelse for verv i reindriftsnæringen regnes i denne sammenheng som inntekt fra reindriften.</article><footer class="footnotes"><article class="footnote" data-name="1" data-unique-footnote-counter="8"><span class="footnoteLabel">1</span> Jf. lov om reindrift § 20 annet ledd.</article></footer></article><article class="legalArticle" data-lovdata-URL="LTI/forskrift/2003-07-03-922/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav til søknad</span></h2><article class="legalP" id="paragraf-9-ledd-1">Søknad om tilskudd for alle ordningene skal sendes samlet på særskilt skjema<sup class="footnotereference" data-footnotereferencevalue="1" data-unique-footnote-counter="1">1</sup> til reinbeitedistriktets styre innen 1. april. Distriktsstyret skal behandle søknaden og sende den videre til reindriftsagronomen innen 15. april.</article><article class="legalP" id="paragraf-9-ledd-2">Som vedlegg til søknaden kreves kopi av innlevert næringsoppgave fra reineiere som er registrert under driftsenheten og bekreftelse på registrering i avgifts- og enhetsregisteret. Det kreves i tillegg dokumentasjon på slakteuttak i form av slaktebilag fra registrerte slakteribedrifter eller andre aktører som foretar rapportering av slaktet rein<sup class="footnotereference" data-footnotereferencevalue="2" data-unique-footnote-counter="4">2</sup> som grunnlag for tilskudd etter § 6 og § 7.</article><article class="legalP" id="paragraf-9-ledd-3">Ved søknad om ektefelletillegg etter § 8 skal nødvendige opplysninger om inntektsforhold vedlegges.</article><footer class="footnotes"><article class="footnote" data-name="1" data-unique-footnote-counter="9"><span class="footnoteLabel">1</span> Jf. gjeldende forskrift om melding om reindrift.</article><article class="footnote" data-name="2" data-unique-footnote-counter="10"><span class="footnoteLabel">2</span> Jf. gjeldende forskrift om rapportering av slaktet rein.</article></footer></article><article class="legalArticle" data-lovdata-URL="LTI/forskrift/2003-07-03-922/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Saksbehandling</span></h2><article class="legalP" id="paragraf-10-ledd-1">Reindriftsagronomen avgjør søknaden. Reindriftssjefen anviser tilskuddet til utbetaling. Tilskuddet utbetales samlet til driftsenhetens innehaver.</article><article class="legalP" id="paragraf-10-ledd-2">For felles driftsenhet<sup class="footnotereference" data-footnotereferencevalue="1" data-unique-footnote-counter="1">1</sup> og/eller driftsenhet som er berettiget ektefelletillegg etter § 8, kan det samlede beløpet deles likt mellom ektefellene og utbetales hver enkelt.</article><footer class="footnotes"><article class="footnote" data-name="1" data-unique-footnote-counter="11"><span class="footnoteLabel">1</span> Jf. lov om reindrift § 4 annet ledd.</article></footer></article><article class="legalArticle" data-lovdata-URL="LTI/forskrift/2003-07-03-922/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og avkortning/bortfall av tilskudd</span></h2><article class="legalP" id="paragraf-11-ledd-1">Reindriftsagronomen kan avkorte eller nekte tilskudd dersom søkeren<ul class="defaultList"><li data-li-identifier="a." data-name="a."><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">har gitt feil opplysninger i søknaden for inneværende og/eller foregående driftsår,</article></article></li><li data-li-identifier="b." data-name="b."><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">for øvrig ikke har fulgt gjeldende lover og forskrifter for næringen, herunder brudd på beitetidsbestemmelser og manglende tilrettelegging for pålagt telling.</article></article></li></ul></article><article class="legalP" id="paragraf-11-ledd-2">Reindriftsagronomen skal kreve hele eller deler av tilskuddet tilbakebetalt dersom vesentlige forutsetninger for tilskuddet, herunder avvikende reintallsopplysninger, viser seg ikke å være oppfylt. Tilbakebetalingskrav med utspring i ordninger over reindriftsavtalen kan motregnes av reindriftsagronomen mot innvilgede tilskudd.</article></article><article class="legalArticle" data-lovdata-URL="LTI/forskrift/2003-07-03-922/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klageadgang</span></h2><article class="legalP" id="paragraf-12-ledd-1">Reindriftsagronomens vedtak etter denne forskriften kan påklages til Reindriftssjefen etter forvaltningslovens regler.</article></article><article class="legalArticle" data-lovdata-URL="LTI/forskrift/2003-07-03-922/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" id="paragraf-13-ledd-1">Reindriftssjefen kan, etter søknad, dispensere fra reglene i denne forskriften når det foreligger ekstraordinære forhold som kan vanskeliggjøre videre drift og som ligger utenfor driftsenhetsinnehaverens kontroll.</article></article><article class="legalArticle" data-lovdata-URL="LTI/forskrift/2003-07-03-922/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Denne forskriften trer i kraft straks. Samtidig oppheves forskrift av 10. juli 2002 nr. 870 om tilskudd til driftsenheter og tamreinlag.</article></article></main></body></html>