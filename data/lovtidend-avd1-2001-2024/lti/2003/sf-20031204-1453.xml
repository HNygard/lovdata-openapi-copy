<!DOCTYPE html><html lang="no"><head><title>Forskrift om prisutjevningsordningen for melk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-04-1453</dd><dt class="dokid">DokumentID</dt><dd class="dokid">LTI/forskrift/2003-12-04-1453</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 16 s 2660</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-06-30-701</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§6</li><li>lov/1936-07-10-6/§7</li><li>lov/1936-07-10-6/§8</li><li>lov/1936-07-10-6/§11</li><li>lov/1936-07-10-6/§13</li><li>lov/1936-07-10-6/§17</li></ul></dd><dt class="dateOfPublication">Kunngjort</dt><dd class="dateOfPublication">2003-12-12</dd><dt class="journalNumber">Journalnummer</dt><dd class="journalNumber">2003-1243</dd><dt class="titleShort">Korttittel</dt><dd class="titleShort">Forskrift om prisutjevningsordningen for melk</dd><dt class="title">Tittel</dt><dd class="title">Forskrift om prisutjevningsordningen for melk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 4. desember 2003 med hjemmel i lov av 10. juli 1936 nr. 6 til å fremja umsetnaden av jordbruksvaror § 6, § 7, § 8, § 11 annet og tredje ledd, § 13 og § 17 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2003-12-04-1453</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prisutjevningsordningen for melk.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Utjevning mellom hovedmelkeanvendelser</li><li>§ 5. Biproduktutjevning</li><li>§ 6. Begrensninger i utbetaling til merkevareeksport</li><li>§ 7. Administrasjonskostnader, likviditetsreserve</li><li>§ 8. Etterregning av avgifter og tilskudd</li><li>§ 9. Fraktutjevning</li><li>§ 10. Rapportering</li><li>§ 11. Avregning</li><li>§ 12. Opplysningsplikt</li><li>§ 13. Kontroll</li><li>§ 14. Administrasjon, klage</li><li>§ 15. Dispensasjon</li><li>§ 16. Straff</li><li>§ 17. Ikrafttredelse</li><li>§ 18. Overgangsbestemmelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-04-1453" id="dokument"><h1>Forskrift om prisutjevningsordningen for melk.</h1><article class="legalArticle" data-lovdata-URL="LTI/forskrift/2003-12-04-1453/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Prisutjevningsordningen for melk har som formål å regulere prisdifferensieringen av melk som råvare til ulike anvendelser, og samtidig gi melkeprodusenter muligheter for å kunne realisere jordbruksavtalens målpriser på melk uavhengig av melkeanvendelse og lokalisering av produksjonen.</article></article><article class="legalArticle" data-lovdata-URL="LTI/forskrift/2003-12-04-1453/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder melk av ku og geit, og biprodukter derav, som foredles i Norge og omsettes av meieriselskap. Forskriften gjelder også flytende melkeprodukter ut over et årlig kvantum på 10.000 liter melk når melken foredles og omsettes av primærprodusenten selv.</article><article class="legalP" id="paragraf-2-ledd-2">Forskriften gjelder likevel ikke melk som foredles av meieriselskap som foredler mindre enn 200.000 liter melk pr. år. Heller ikke gjelder den melk som har fritak fra overproduksjonsavgift i henhold til forskrift av 24. juni 2003 nr. 777 om fritak fra overproduksjonsavgift ved lokal foredling av melk, med mindre melken er anvendt til foredling av flytende melkeprodukter utover et årlig kvantum på 20.000 liter melk.</article></article><article class="legalArticle" data-lovdata-URL="LTI/forskrift/2003-12-04-1453/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Melk:</i> Flytende ku- og geitemelk, ubehandlet eller varmebehandlet (termisert eller pasteurisert).</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Melkeprodukter:</i> Bearbeidede produkter av melk eller av biprodukter av melk.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Flytende melkeprodukter:</i> Alle melkeprodukter som plasseres i produktgruppene 1, 2 eller 3 eller i biproduktgruppe 1 i § 4, samt flytende produkter i produktgruppe 7.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Biprodukter:</i> Produksjonsfløte, myse og kjernemelk hvor kumelk er råvare.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Meieriselskap:</i> Andelslag, aksjeselskap, annet selskap eller annen juridisk enhet som kjøper eller på annen måte tar i mot melk, fløte eller myse til videre foredling eller produksjon av melkeprodukter.</article></article></li></ul></article></article><article class="legalArticle" data-lovdata-URL="LTI/forskrift/2003-12-04-1453/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utjevning mellom hovedmelkeanvendelser</span></h2><article class="legalP" id="paragraf-4-ledd-1">For å utjevne mellom ulike anvendelser av melk, innplasserer Statens landbruksforvaltning melkeprodukter som omfattes av denne forskriften i følgende prisgrupper: <table><thead><tr><th data-text-align="center" data-vertical-align="top"><i>Markeder:</i></th><th colspan="7" data-text-align="center" data-vertical-align="top"><i>Produktgrupper:</i></th></tr><tr><th data-text-align="left" data-vertical-align="top" /><th data-text-align="left" data-vertical-align="top"><i>1. Sure smakstilsatte flytende melkeprod.</i></th><th data-text-align="left" data-vertical-align="top"><i>2. Ikke smakstilsatte flytende melkeprod.</i></th><th data-text-align="left" data-vertical-align="top"><i>3. Søte smakstilsatte flytende melkeprod.</i></th><th data-text-align="left" data-vertical-align="top"><i>4. Ferske oster unntatt mysoster</i></th><th data-text-align="left" data-vertical-align="top"><i>5. Modnede oster og mysoster</i></th><th data-text-align="left" data-vertical-align="top"><i>6. Tørrmelk og kasein</i></th><th data-text-align="left" data-vertical-align="top"><i>7. Geitemelks- produkter</i></th></tr></thead><tbody><tr><td data-text-align="left" data-vertical-align="top"><i>A. Dagligvare:</i> Marked for innenlands og utenlands salg av melkeprodukter til detaljister, grossister, storhusholdningskunder, skoler, institusjoner og lignende, med unntak av salg som omfattes av merkevareeksportmarkedet.</td><td data-text-align="left" data-vertical-align="top">Prisgruppe 1A</td><td data-text-align="left" data-vertical-align="top">Prisgruppe 2A</td><td data-text-align="left" data-vertical-align="top">Prisgruppe 3A</td><td data-text-align="left" data-vertical-align="top">Prisgruppe 4A</td><td data-text-align="left" data-vertical-align="top">Prisgruppe 5A</td><td data-text-align="left" data-vertical-align="top">Prisgruppe 6A</td><td data-text-align="left" data-vertical-align="top">Prisgruppe 7A</td></tr><tr><td data-text-align="left" data-vertical-align="top"><i>B. Industri</i>: Marked for innenlands og utenlands salg av melkeprodukter til foredlingsindustri for bruk til fremstilling av annen videreforedlet vare, eller<br /><i>Reguleringseksport:</i> Marked for eksport av melkeprodukter i den hensikt å regulere det innenlandske markedet.</td><td data-text-align="left" data-vertical-align="top">Prisgruppe 1B</td><td data-text-align="left" data-vertical-align="top">Prisgruppe 2B</td><td data-text-align="left" data-vertical-align="top">Prisgruppe 3B</td><td data-text-align="left" data-vertical-align="top">Prisgruppe 4B</td><td data-text-align="left" data-vertical-align="top">Prisgruppe 5B</td><td data-text-align="left" data-vertical-align="top">Prisgruppe 6B</td><td data-text-align="left" data-vertical-align="top">Prisgruppe 7B</td></tr><tr><td data-text-align="left" data-vertical-align="top"><i>C. Merkevareeksport:</i> Marked for eksportsalg av melkeprodukter under et norsk varemerke der utførselen foretas uten andre tilskudd enn det som følger av denne forskriften.</td><td data-text-align="left" data-vertical-align="top">Prisgruppe 1C<sup class="footnotereference" data-footnotereferencevalue="1" data-unique-footnote-counter="1">1</sup></td><td data-text-align="left" data-vertical-align="top">Prisgruppe 2C<sup class="footnotereference" data-footnotereferencevalue="1" data-unique-footnote-counter="1">1</sup></td><td data-text-align="left" data-vertical-align="top">Prisgruppe 3C<sup class="footnotereference" data-footnotereferencevalue="1" data-unique-footnote-counter="1">1</sup></td><td data-text-align="left" data-vertical-align="top">Prisgruppe 4C</td><td data-text-align="left" data-vertical-align="top">Prisgruppe 5C</td><td data-text-align="left" data-vertical-align="top">Prisgruppe 6C</td><td data-text-align="left" data-vertical-align="top">Prisgruppe 7C</td></tr></tbody></table></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Melkeprodukter i denne prisgruppen innplasseres i samme gruppe som ved salg til dagligvaremarkedet.</article></footer><article class="legalP" id="paragraf-4-ledd-2">Det kvantum som det skal svares avgift eller kan kreves tilskudd for, skal være beregnet mengde anvendt melk bak det produserte kvantum melkeprodukter innenfor prisgruppene i første ledd.</article><article class="legalP" id="paragraf-4-ledd-3">Statens landbruksforvaltning fastsetter satser for avgifter og tilskudd for de enkelte prisgruppene. For melk som selges direkte fra primærprodusenter til meieriselskap som ikke er tilknyttet TINE BA og som anvendes i det uavhengige selskapets foredling, reduseres avgiften eller økes tilskuddet med en sats fastsatt av Statens landbruksforvaltning.</article></article><article class="legalArticle" data-lovdata-URL="LTI/forskrift/2003-12-04-1453/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Biproduktutjevning</span></h2><article class="legalP" id="paragraf-5-ledd-1">For å utjevne mellom ulike anvendelser av fløte, myse og kjernemelk, innplasserer Statens landbruksforvaltning melkeprodukter som består av disse biproduktene i følgende grupper: <table><thead><tr><th colspan="2" data-text-align="left" data-vertical-align="top"><i>Biproduktgrupper</i></th></tr><tr><th data-text-align="left" data-vertical-align="top"><i>Avgiftspliktige:</i></th><th data-text-align="left" data-vertical-align="top"><i>Tilskuddsberettigede:</i></th></tr></thead><tbody><tr><td data-text-align="left" data-vertical-align="top">1) Flytende melkeprodukter omsatt i dagligvaremarkedet, og hvor melkedelen av produktet har høyere fettinnhold enn helmelk (kremfløteprodukter)</td><td data-text-align="left" data-vertical-align="top">2) Smørprodukter omsatt i dagligvaremarkedet</td></tr><tr><td data-text-align="left" data-vertical-align="top">4) Mysostprodukter omsatt i dagligvaremarkedet</td><td data-text-align="left" data-vertical-align="top">3) Følgende produkter omsatt i industrimarkedet: Smørprodukter, blandingsprodukter av melkefett og annet fett, melkeprodukter med fettinnhold i prisgruppe 6B, melkeprodukter med fettinnhold for fremstilling av iskremprodukter.</td></tr><tr><td data-text-align="left" data-vertical-align="top">5) Mysostprodukter omsatt i industrimarkedet</td><td data-text-align="left" data-vertical-align="top" /></tr><tr><td data-text-align="left" data-vertical-align="top">6) Produkter hvor kjernemelk inngår</td><td data-text-align="left" data-vertical-align="top"><br /></td></tr></tbody></table></article><article class="legalP" id="paragraf-5-ledd-2">Det kvantum som det skal svares avgift eller kan kreves tilskudd for, skal være beregnet mengde produksjonsfløte, myse eller kjernemelk med kumelk som råvare, bak det solgte eller produserte kvantum melkeprodukter innenfor biproduktgruppene i første ledd.</article><article class="legalP" id="paragraf-5-ledd-3">Meieriselskap eller primærprodusenter som årlig foredler mindre enn 500.000 liter melk, skal ikke svare biproduktavgift eller ytes biprodukttilskudd etter denne paragrafen.</article><article class="legalP" id="paragraf-5-ledd-4">Statens landbruksforvaltning fastsetter satser for avgifter og tilskudd for de enkelte biproduktgruppene.</article></article><article class="legalArticle" data-lovdata-URL="LTI/forskrift/2003-12-04-1453/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Begrensninger i utbetaling til merkevareeksport</span></h2><article class="legalP" id="paragraf-6-ledd-1">Uten hensyn til de avgifter og tilskudd som følger av § 4 og § 5, kan utbetaling av tilskudd i prisgruppene 1C t.o.m. 7C i § 4 (merkevareeksport) ikke foretas slik at rammene for Norges forpliktelser med hensyn til totale eksportkvanta og bruk av eksportsubsidier etter WTO-avtalen, overskrides. Statens landbruksforvaltning kan gi nærmere regler om fordeling av tilskuddet, herunder kan Statens landbruksforvaltning bestemme at tilskuddet skal fordeles etter søknad.</article></article><article class="legalArticle" data-lovdata-URL="LTI/forskrift/2003-12-04-1453/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Administrasjonskostnader, likviditetsreserve</span></h2><article class="legalP" id="paragraf-7-ledd-1">Kostnader ved administrasjon av utjevningsordningen og kvoteordningen for melk finansieres av innkrevd avgift etter denne forskriften. Innkrevd avgift kan benyttes til å etablere en nødvendig likviditetsreserve i ordningen.</article></article><article class="legalArticle" data-lovdata-URL="LTI/forskrift/2003-12-04-1453/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Etterregning av avgifter og tilskudd</span></h2><article class="legalP" id="paragraf-8-ledd-1">Dersom det viser seg å være et avvik på mer enn 1% mellom på den ene siden enten<ul class="defaultList"><li data-li-identifier="1." data-name="1."><article class="listArticle" id="paragraf-8-ledd-1-punkt-1"><article class="legalP" id="paragraf-8-ledd-1-punkt-1-ledd-1">markedsregulators noteringspris korrigert for fastsatte avgifter eller tilskudd i medhold av § 4,</article></article></li><li data-li-identifier="2." data-name="2."><article class="listArticle" id="paragraf-8-ledd-1-punkt-2"><article class="legalP" id="paragraf-8-ledd-1-punkt-2-ledd-1">produksjonsfløteverdien fastsatt av SLF<sup class="footnotereference" data-footnotereferencevalue="1" data-unique-footnote-counter="1">1</sup> korrigert for fastsatte avgifter eller tilskudd i biproduktgruppene 1-3 i medhold av § 5, eller</article></article></li><li data-li-identifier="3." data-name="3."><article class="listArticle" id="paragraf-8-ledd-1-punkt-3"><article class="legalP" id="paragraf-8-ledd-1-punkt-3-ledd-1">fastsatte avgifter i biproduktgruppene 4-6 i medhold av § 5,</article></article></li></ul><p class="leddfortsettelse">og på den andre siden de tilsvarende faktiske råvareverdiene som Statens landbruksforvaltning beregner i ettertid, kan Statens landbruksforvaltning halvårlig etterregne avgifter og tilskudd i en eller flere av pris- og biproduktgruppene.</p></article><article class="legalP" id="paragraf-8-ledd-2">Statens landbruksforvaltning kan fastsette nærmere retningslinjer om hvilke grupper som skal etterregnes og hvordan etterregningen skal gjennomføres. Markedsregulator plikter i denne sammenheng å stille nødvendig dokumentasjon til rådighet for Statens landbruksforvaltning, herunder produktkalkyler, rabatter, leveringsbetingelser og salgsavtaler.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift av 1. juli 2003 nr. 919 om Omsetningsrådets myndighet vedrørende markedsregulering for jordbruksråvarer § 3 nr. 4.</article></footer></article><article class="legalArticle" data-lovdata-URL="LTI/forskrift/2003-12-04-1453/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fraktutjevning</span></h2><article class="legalP" id="paragraf-9-ledd-1">Meieriselskap som henter melk hos melkeprodusent og som utjevner for fraktkostnader mellom egne leverandører, kan kreve et innfrakttillegg. Tillegget gis pr. liter innveid melk i den kommunen der melken er produsert, og etter satser fastsatt av Statens landbruksforvaltning.</article><article class="legalP" id="paragraf-9-ledd-2">Meieriselskap som distribuerer flytende melkeprodukter til dagligvaremarkedet og selv bærer transportkostnadene, kan kreve et distribusjonstillegg. Tillegget gis pr. liter distribuert melkeprodukt i den kommune der produktet leveres, og etter satser fastsatt av Statens landbruksforvaltning. Q-meieriene AS kan i tillegg kreve 50 øre pr. liter for et kvantum begrenset oppad til 30 mill. liter og 25 øre pr. liter for kvantum mellom 30 og 60 mill. liter for distribusjon av flytende melkeprodukter fra meierianlegg som tilhører konsernet.</article><article class="legalP" id="paragraf-9-ledd-3">Melkeprodusenter som selv foredler melk til flytende melkeprodukter, selger disse direkte til dagligvaremarkedet og bærer transportkostnadene i forbindelse med salget, kan kreve distribusjonstillegg etter foregående ledd for det volum som det etter denne forskriften skal svares utjevningsavgift eller det kan kreves utjevningstilskudd for.</article></article><article class="legalArticle" data-lovdata-URL="LTI/forskrift/2003-12-04-1453/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering</span></h2><article class="legalP" id="paragraf-10-ledd-1">Meieriselskap eller melkeprodusenter som foredler melk som omfattes av denne forskriften skal sende månedlige oppgaver over produsert eller solgt kvantum melkeprodukter samt beregnet mengde melk bak produktene i henhold til § 4 og § 5.</article><article class="legalP" id="paragraf-10-ledd-2">Statens landbruksforvaltning kan gi nærmere regler om rapportering. Herunder kan det kreves at oppgavene som nevnt i første ledd innsendes i elektronisk form, og at de bekreftes hvert halvår av statsautorisert eller registrert revisor. Statens landbruksforvaltning kan også gi meieriselskaper som er del av samme konsern eller annen fellessammenslutning tillatelse til å rapportere samlet etter denne paragrafen.</article></article><article class="legalArticle" data-lovdata-URL="LTI/forskrift/2003-12-04-1453/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avregning</span></h2><article class="legalP" id="paragraf-11-ledd-1">Differansen mellom den avgift som skal svares og det tilskuddet som meieriselskapet eller primærprodusenten har krav på etter denne forskriften, skal avregnes månedlig (nettoavregning) ut fra virksomhetens oppgaver over avgiftspliktig og tilskuddsberettiget kvantum melkeprodukter. For den enkelte avregning av avgifter og tilskudd etter § 4 og § 5, fastsetter Statens landbruksforvaltning omregningsfaktorer for beregning av avgiftspliktig og tilskuddsberettiget kvantum.</article><article class="legalP" id="paragraf-11-ledd-2">Skyldig netto beløp etter første ledd skal betales til Statens landbruksforvaltning innen 45 dager etter avregningsmåneden. Dersom virksomheten har oppfylt krav til rapportering etter § 11, skal netto tilgodehavende beløp være sendt fra Statens landbruksforvaltning til virksomheten innen 45 dager etter avregningsmåneden. Feil i avregningen skal rettes ved justering av senere ordinære avregninger eller på annen hensiktsmessig måte.</article><article class="legalP" id="paragraf-11-ledd-3">Meieriselskaper som rapporterer samlet i henhold til § 11 annet ledd, kan avregnes samlet.</article><article class="legalP" id="paragraf-11-ledd-4">For melkeprodusenter som selv foredler melk til flytende melkeprodukter, kan Statens landbruksforvaltning fastsette avregningsrutiner som avviker fra det som følger av denne paragrafen.</article></article><article class="legalArticle" data-lovdata-URL="LTI/forskrift/2003-12-04-1453/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opplysningsplikt</span></h2><article class="legalP" id="paragraf-12-ledd-1">Den som skal svare avgift eller ytes tilskudd etter denne forskriften plikter å gi melding om dette til Statens landbruksforvaltning, og for øvrig gi alle nødvendige opplysninger som Statens landbruksforvaltning krever. Statens landbruksforvaltning kan også kreve opplysninger som er nødvendig for å avgjøre om et foretak som foredler melk plikter å svare avgift eller har rett til tilskudd etter denne forskriften.</article></article><article class="legalArticle" data-lovdata-URL="LTI/forskrift/2003-12-04-1453/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kontroll</span></h2><article class="legalP" id="paragraf-13-ledd-1">Statens landbruksforvaltning fører tilsyn med at oppgaver over innbetalinger eller krav om utbetalinger er riktige, og har adgang til all bokføring, korrespondanse og opptegnelser som vedkommer prisutjevningsordningen.</article></article><article class="legalArticle" data-lovdata-URL="LTI/forskrift/2003-12-04-1453/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Administrasjon, klage</span></h2><article class="legalP" id="paragraf-14-ledd-1">Statens landbruksforvaltning administrerer prisutjevningsordningen for melk. Herunder forestår Statens landbruksforvaltning innkreving av avgifter og utbetaling av tilskudd og kan gi utfyllende bestemmelser til denne forskriften.</article><article class="legalP" id="paragraf-14-ledd-2">Enkeltvedtak fattet av Statens landbruksforvaltning i medhold av forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2003-12-04-1453/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h2><article class="legalP" id="paragraf-15-ledd-1">Statens landbruksforvaltning kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2003-12-04-1453/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" id="paragraf-16-ledd-1">Overtredelse av bestemmelser i denne forskriften eller i medhold av forskriften, er straffbart etter omsetningsloven § 15 dersom overtredelsen ikke rammes av en strengere straffebestemmelse.</article></article><article class="legalArticle" data-lovdata-URL="LTI/forskrift/2003-12-04-1453/§17" data-name="§17" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" id="paragraf-17-ledd-1">Denne forskriften trer i kraft 1. januar 2004. Fra samme tid oppheves forskrift av 30. juni 2000 nr. 701 om prisutjevningsordningen for melk.</article></article><article class="legalArticle" data-lovdata-URL="LTI/forskrift/2003-12-04-1453/§18" data-name="§18" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsbestemmelse</span></h2><article class="legalP" id="paragraf-18-ledd-1">Rørosmeieriet AS kan kreve et særlig tillegg på kr 1,50 pr. liter anvendt melk i selskapets foredling innenfor tidsrommet 1. januar t.o.m. 1. juli 2004, jf. § 4.</article></article></main></body></html>