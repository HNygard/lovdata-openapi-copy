<!DOCTYPE html><html lang="no"><head><title>Reglement for økonomistyring i staten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-12-1938</dd><dt class="dokid">DokumentID</dt><dd class="dokid">LTI/forskrift/2003-12-12-1938</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2005 hefte 14 s 2078</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2005-12-06</dd><dt class="journalNumber">Journalnummer</dt><dd class="journalNumber">2005-1088</dd><dt class="titleShort">Korttittel</dt><dd class="titleShort">Reglement for økonomistyring i staten</dd><dt class="title">Tittel</dt><dd class="title">Reglement for økonomistyring i staten.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. 12. desember 2003. Fremmet av Finansdepartementet.</dd><dt class="refid">RefID</dt><dd class="refid">forskrift/2003-12-12-1938</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for økonomistyring i staten.<ul class="tocSubUl"><li>I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Fastsettelse av utfyllende regler og adgang til å gjøre unntak</li><li>§ 4. Grunnleggende styringsprinsipper</li></ul></li><li>II. Budsjettforslag<ul class="tocSubUl"><li>§ 5. Utarbeidelse av budsjettforslag til Stortinget</li></ul></li><li>III. Iverksettelse av Stortingets budsjettvedtak<ul class="tocSubUl"><li>§ 6. Departementenes plikt til å gjennomføre stortingsvedtak</li><li>§ 7. Tildeling av gitte bevilgninger til underliggende virksomheter</li><li>§ 8. Tilskudd og garantier</li><li>§ 9. Planlegging, gjennomføring og oppfølging</li><li>§ 10. Oppfølging av statens eierinteresse m.m.</li><li>§ 11. Rapport til Stortinget om oppnådde resultater</li></ul></li><li>IV. Regnskap<ul class="tocSubUl"><li>§ 12. Regnskapsføring</li><li>§ 13. Bevilgningsregnskapet og kapitalregnskapet</li></ul></li><li>V. Kontroll<ul class="tocSubUl"><li>§ 14. Intern kontroll</li><li>§ 15. Kontroll av underliggende virksomheter og andre som utøver forvaltningsmyndighet samt tilskuddsmottakere</li><li>§ 16. Evalueringer</li></ul></li><li>VI. Felles standarder og organisering av økonomioppgaver<ul class="tocSubUl"><li>§ 17. Felles standarder og systemer</li><li>§ 18. Organisering av økonomioppgaver</li></ul></li><li>VII. Andre bestemmelser<ul class="tocSubUl"><li>§ 19. Statskassens kontantbeholdning</li><li>§ 20. Forsikring av statens risiko</li><li>§ 21. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-12-1938" id="dokument"><h1>Reglement for økonomistyring i staten.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-12-1938/KAPITTEL_1"><h2>I. Innledende bestemmelser</h2><article class="legalArticle" data-lovdata-URL="LTI/forskrift/2003-12-12-1938/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Reglement for økonomistyring har som formål å sikre at:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">statlige midler brukes og inntekter oppnås i samsvar med Stortingets vedtak og forutsetninger</article></article></li><li data-li-identifier="b)" data-name="b)"><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">fastsatte mål og resultatkrav oppnås</article></article></li><li data-li-identifier="c)" data-name="c)"><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">statlige midler brukes effektivt</article></article></li><li data-li-identifier="d)" data-name="d)"><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">statens materielle verdier forvaltes på en forsvarlig måte.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1938/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Reglementet gjelder for:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-ledd-1-punkt-1"><article class="legalP" id="kapittel-1-paragraf-2-ledd-1-punkt-1-ledd-1">aktivitetene i statlige forvaltningsorganer</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-ledd-1-punkt-2"><article class="legalP" id="kapittel-1-paragraf-2-ledd-1-punkt-2-ledd-1">styring og oppfølging av statlige forvaltningsorganer og andre som har fått delegert forvaltningsmyndighet</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-ledd-1-punkt-3"><article class="legalP" id="kapittel-1-paragraf-2-ledd-1-punkt-3-ledd-1">forvaltningen av statlige tilskudds-, stønads- og garantiordninger</article></article></li><li data-li-identifier="d)" data-name="d)"><article class="listArticle" id="kapittel-1-paragraf-2-ledd-1-punkt-4"><article class="legalP" id="kapittel-1-paragraf-2-ledd-1-punkt-4-ledd-1">styring og oppfølging av statens eierinteresser i statsaksjeselskaper, statsforetak, særlovsselskaper og andre selvstendige rettssubjekter som staten eier fullt ut, samt selskaper der staten er deleier</article></article></li></ul></article><article class="legalP" id="kapittel-1-paragraf-2-ledd-2">Statlige forvaltningsorganer, herunder departementer, er heretter betegnet som «virksomheter», mens selvstendige rettssubjekter beskrevet i pkt. d betegnes som «selskap».</article><article class="legalP" id="kapittel-1-paragraf-2-ledd-3">Der særskilte bestemmelser gjelder for departementer, er betegnelsen «departement» benyttet.</article></article><article class="legalArticle" data-lovdata-URL="LTI/forskrift/2003-12-12-1938/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fastsettelse av utfyllende regler og adgang til å gjøre unntak</span></h3><article class="legalP" id="kapittel-1-paragraf-3-ledd-1">Finansdepartementet fastsetter bestemmelser om økonomistyring i staten for gjennomføring av dette reglementet. Reglement for økonomistyring i staten og bestemmelser om økonomistyring i staten betegnes heretter som «reglementet» og «bestemmelsene». Finansdepartementet kan fastsette unntak fra reglementet og bestemmelsene.</article><article class="legalP" id="kapittel-1-paragraf-3-ledd-2">Departementene skal fastsette instrukser innenfor rammen av reglementet både for departementet og underliggende virksomheter. Gjenpart av instruksene skal sendes Riksrevisjonen.</article><article class="legalP" id="kapittel-1-paragraf-3-ledd-3">Underliggende virksomheter skal fastsette instrukser for egne aktiviteter innenfor rammen av instruksen fra overordnet departement.</article></article><article class="legalArticle" data-lovdata-URL="LTI/forskrift/2003-12-12-1938/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Grunnleggende styringsprinsipper</span></h3><article class="legalP" id="kapittel-1-paragraf-4-ledd-1">Alle virksomheter skal:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-4-ledd-1-punkt-1"><article class="legalP" id="kapittel-1-paragraf-4-ledd-1-punkt-1-ledd-1">fastsette mål og resultatkrav innenfor rammen av disponible ressurser og forutsetninger gitt av overordnet myndighet</article></article></li><li data-li-identifier="b)" data-name="b)"><article class="listArticle" id="kapittel-1-paragraf-4-ledd-1-punkt-2"><article class="legalP" id="kapittel-1-paragraf-4-ledd-1-punkt-2-ledd-1">sikre at fastsatte mål og resultatkrav oppnås, ressursbruken er effektiv og at virksomheten drives i samsvar med gjeldende lover og regler, herunder krav til god forvaltningsskikk, habilitet og etisk adferd</article></article></li><li data-li-identifier="c)" data-name="c)"><article class="listArticle" id="kapittel-1-paragraf-4-ledd-1-punkt-3"><article class="legalP" id="kapittel-1-paragraf-4-ledd-1-punkt-3-ledd-1">sikre tilstrekkelig styringsinformasjon og forsvarlig beslutningsgrunnlag.</article></article></li></ul></article><article class="legalP" id="kapittel-1-paragraf-4-ledd-2">Departementene skal i tillegg fastsette overordnede mål og styringsparametere for underliggende virksomheter, jf. § 7.</article><article class="legalP" id="kapittel-1-paragraf-4-ledd-3">Styring, oppfølging, kontroll og forvaltning må tilpasses virksomhetens egenart samt risiko og vesentlighet.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-12-1938/KAPITTEL_2"><h2>II. Budsjettforslag</h2><article class="legalArticle" data-lovdata-URL="LTI/forskrift/2003-12-12-1938/§5" data-name="§5" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utarbeidelse av budsjettforslag til Stortinget</span></h3><article class="legalP" id="kapittel-2-paragraf-1-ledd-1">Departementet og dets underliggende virksomheter skal utarbeide budsjettforslaget slik at det blant annet:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-1-ledd-1-punkt-1"><article class="legalP" id="kapittel-2-paragraf-1-ledd-1-punkt-1-ledd-1">gir grunnlag for prioritering mellom departementets ansvarsområder i samsvar med gjeldende politiske mål</article></article></li><li data-li-identifier="b)" data-name="b)"><article class="listArticle" id="kapittel-2-paragraf-1-ledd-1-punkt-2"><article class="legalP" id="kapittel-2-paragraf-1-ledd-1-punkt-2-ledd-1">sikrer samordning på hvert nivå</article></article></li><li data-li-identifier="c)" data-name="c)"><article class="listArticle" id="kapittel-2-paragraf-1-ledd-1-punkt-3"><article class="legalP" id="kapittel-2-paragraf-1-ledd-1-punkt-3-ledd-1">bidrar til at målene blir oppnådd på en effektiv måte</article></article></li></ul></article><article class="legalP" id="kapittel-2-paragraf-1-ledd-2">Utarbeidelsen av budsjettproposisjonen skal bygge på prinsippene fastsatt i bevilgningsreglementet § 4 – § 9 og § 14, og utføres i samsvar med retningslinjer fastsatt av Finansdepartementet i årlig rundskriv, jf. også bevilgningsreglementet § 2 og § 13.</article><article class="legalP" id="kapittel-2-paragraf-1-ledd-3">Utarbeidelse av eventuelle proposisjoner om endring av vedtatt bevilgning skal bygge på de samme prinsipper og på eventuelle særskilte retningslinjer fastsatt av Finansdepartementet.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-12-12-1938/KAPITTEL_3"><h2>III. Iverksettelse av Stortingets budsjettvedtak</h2><article class="legalArticle" data-lovdata-URL="LTI/forskrift/2003-12-12-1938/§6" data-name="§6" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Departementenes plikt til å gjennomføre stortingsvedtak</span></h3><article class="legalP" id="kapittel-3-paragraf-1-ledd-1">Etter at statsbudsjettet er vedtatt av Stortinget, skal hvert departement treffe nødvendige tiltak for å gjennomføre vedtakene, både bevilgningsvedtak og andre vedtak som er gjort i sammenheng med budsjettet, som eksempelvis bestillingsfullmakter, tilsagnsfullmakter og garantifullmakter. Det samme gjelder for etterfølgende stortingsvedtak om endringer i det opprinnelig vedtatte budsjett.</article><article class="legalP" id="kapittel-3-paragraf-1-ledd-2">Dersom forutsetningene for et stortingsvedtak endres, og endringene medfører vesentlig tvil i departementet om at vedtaket kan eller bør gjennomføres, skal departementet forelegge spørsmålet om å endre vedtaket eller forutsetningene for Stortinget.</article></article><article class="legalArticle" data-lovdata-URL="LTI/forskrift/2003-12-12-1938/§7" data-name="§7" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tildeling av gitte bevilgninger til underliggende virksomheter</span></h3><article class="legalP" id="kapittel-3-paragraf-2-ledd-1">Departementene skal stille bevilgningene til disposisjon for underliggende virksomheter ved tildelingsbrev. Deler av bevilgningen kan holdes tilbake som reserve for senere disponering gjennom året.</article><article class="legalP" id="kapittel-3-paragraf-2-ledd-2">Tildelingsbrevene skal blant annet inneholde overordnede mål, styringsparametere, tildelte beløp og krav til rapportering, samt hvilken myndighet vedkommende virksomhet har fått delegert i henhold til bevilgningsreglementet.</article><article class="legalP" id="kapittel-3-paragraf-2-ledd-3">Dersom underliggende virksomheter finner det hensiktsmessig å stille de tildelte midlene til disposisjon for driftsenheter innenfor virksomheten, skal dette skje skriftlig.</article></article><article class="legalArticle" data-lovdata-URL="LTI/forskrift/2003-12-12-1938/§8" data-name="§8" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilskudd og garantier</span></h3><article class="legalP" id="kapittel-3-paragraf-3-ledd-1">Departementene skal for den enkelte tilskuddsordning, herunder stønadsordning til privatpersoner, beskrive mål, kriterier for måloppnåelse og tildelingskriterier samt fastsette bestemmelser om oppfølging og kontroll. Disse hovedelementene skal inngå i tildelingsbrev, oppdragsbrev til tilskuddsforvaltere utenom statsforvaltningen eller i særskilt regelverk for tilskuddsordningen.</article><article class="legalP" id="kapittel-3-paragraf-3-ledd-2">I tilskuddsbrev til den enkelte mottaker skal tilskuddsforvaltere angi formål og vilkår for tilskuddet og tilskuddsbeløp, herunder forbehold om oppfølging og kontroll i samsvar med bevilgningsreglementet § 17.</article><article class="legalP" id="kapittel-3-paragraf-3-ledd-3">Departementene skal i tilknytning til garantifullmakt i medhold av bevilgningsreglementet § 8, fjerde ledd, formulere mål og øvrige forhold som nevnt ovenfor for tilskudd. Det skal utarbeides regler om garantivilkår og andre forutsetninger som skal stilles for garantitilsagn.</article></article><article class="legalArticle" data-lovdata-URL="LTI/forskrift/2003-12-12-1938/§9" data-name="§9" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Planlegging, gjennomføring og oppfølging</span></h3><article class="legalP" id="kapittel-3-paragraf-4-ledd-1">Alle virksomheter skal innenfor sitt ansvarsområde sikre at fastsatte mål og resultatkrav oppnås på en effektiv måte. For å sikre dette skal virksomhetene:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">planlegge med både ettårig og flerårig perspektiv</article></article></li><li data-li-identifier="b)" data-name="b)"><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">gjennomføre fastsatte planer</article></article></li><li data-li-identifier="c)" data-name="c)"><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">rapportere om måloppnåelse og resultater internt og til overordnet myndighet.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1938/§10" data-name="§10" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppfølging av statens eierinteresse m.m.</span></h3><article class="legalP" id="kapittel-3-paragraf-5-ledd-1">Virksomheter som har overordnet ansvar for statsaksjeselskaper, statsforetak, særlovsselskaper eller andre selvstendige rettssubjekt som staten eier helt eller delvis, skal utarbeide skriftlige retningslinjer om hvordan styrings- og kontrollmyndigheten skal utøves overfor hvert enkelt selskap eller grupper av selskaper. Gjenpart av retningslinjene skal sendes Riksrevisjonen.</article><article class="legalP" id="kapittel-3-paragraf-5-ledd-2">Staten skal, innenfor gjeldende lover og regler, forvalte sine eierinteresser i samsvar med overordnede prinsipper for god eierstyring med særlig vekt på:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-5-ledd-2-punkt-1"><article class="legalP" id="kapittel-3-paragraf-5-ledd-2-punkt-1-ledd-1">at den valgte selskapsform, selskapets vedtekter, finansiering og styresammensetning er hensiktsmessig i forhold til selskapets formål og eierskap</article></article></li><li data-li-identifier="b)" data-name="b)"><article class="listArticle" id="kapittel-3-paragraf-5-ledd-2-punkt-2"><article class="legalP" id="kapittel-3-paragraf-5-ledd-2-punkt-2-ledd-1">at utøvelsen av eierskapet sikrer likebehandling av alle eiere og understøtter en klar fordeling av myndighet og ansvar mellom eiervirksomheten og styret</article></article></li><li data-li-identifier="c)" data-name="c)"><article class="listArticle" id="kapittel-3-paragraf-5-ledd-2-punkt-3"><article class="legalP" id="kapittel-3-paragraf-5-ledd-2-punkt-3-ledd-1">at målene fastsatt for selskapet oppnås</article></article></li><li data-li-identifier="d)" data-name="d)"><article class="listArticle" id="kapittel-3-paragraf-5-ledd-2-punkt-4"><article class="legalP" id="kapittel-3-paragraf-5-ledd-2-punkt-4-ledd-1">at styret fungerer tilfredsstillende.</article></article></li></ul></article><article class="legalP" id="kapittel-3-paragraf-5-ledd-3">Styring, oppfølging og kontroll samt tilhørende retningslinjer skal tilpasses statens eierandel, selskapets egenart og risiko og vesentlighet.</article></article><article class="legalArticle" data-lovdata-URL="LTI/forskrift/2003-12-12-1938/§11" data-name="§11" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Rapport til Stortinget om oppnådde resultater</span></h3><article class="legalP" id="kapittel-3-paragraf-6-ledd-1">Hvert departement skal i sin budsjettproposisjon gi Stortinget rapport om resultatene av arbeidet innenfor sitt ansvarsområde, jf. bevilgningsreglementet § 13, fjerde ledd.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2003-12-12-1938/KAPITTEL_4"><h2>IV. Regnskap</h2><article class="legalArticle" data-lovdata-URL="LTI/forskrift/2003-12-12-1938/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Regnskapsføring</span></h3><article class="legalP" id="kapittel-4-paragraf-1-ledd-1">Alle virksomheter har plikt til å føre regnskap. Regnskapsføringen omfatter bokføring og pliktig regnskapsrapportering. Regnskapet skal gi grunnlag for kontroll med disponeringen av gitte bevilgninger og grunnlag for analyser av virksomhetens aktiviteter.</article></article><article class="legalArticle" data-lovdata-URL="LTI/forskrift/2003-12-12-1938/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Bevilgningsregnskapet og kapitalregnskapet</span></h3><article class="legalP" id="kapittel-4-paragraf-2-ledd-1">Finansdepartementet har ansvar for å utarbeide statsregnskapet med bevilgningsregnskap og kapitalregnskap i samsvar med bestemmelsene i bevilgningsreglementet § 13 og § 14. Melding om statsregnskapet skal sendes Stortinget så snart regnskapet er ferdig og senest 4 måneder etter regnskapsårets slutt.</article><article class="legalP" id="kapittel-4-paragraf-2-ledd-2">Hvert departement skal avgi forklaringer til bevilgningsregnskapet om ikke uvesentlige avvik mellom bevilgnings- og regnskapstall, jf. bevilgningsreglementet § 13, femte ledd. Det skal også utarbeides forklaringer til kapitalregnskapet. Forklaringene til statsregnskapet skal sendes Riksrevisjonen med kopi til Finansdepartementet.</article></article></section><section class="section" data-name="kapV" id="kapittel-5" data-lovdata-URL="LTI/forskrift/2003-12-12-1938/KAPITTEL_5"><h2>V. Kontroll</h2><article class="legalArticle" data-lovdata-URL="LTI/forskrift/2003-12-12-1938/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Intern kontroll</span></h3><article class="legalP" id="kapittel-5-paragraf-1-ledd-1">Alle virksomheter skal etablere systemer og rutiner som har innebygd intern kontroll for å sikre at:<ul class="defaultList"><li data-li-identifier="a)" data-name="a)"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">beløpsmessige rammer ikke overskrides og at forutsatte inntekter kommer inn</article></article></li><li data-li-identifier="b)" data-name="b)"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">måloppnåelse og resultater står i et tilfredsstillende forhold til fastsatte mål og resultatkrav, og at eventuelle vesentlige avvik forebygges, avdekkes og korrigeres i nødvendig utstrekning</article></article></li><li data-li-identifier="c)" data-name="c)"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">ressursbruken er effektiv</article></article></li><li data-li-identifier="d)" data-name="d)"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">regnskap og informasjon om resultater er pålitelig og nøyaktig</article></article></li><li data-li-identifier="e)" data-name="e)"><article class="listArticle" id="kapittel-5-paragraf-1-ledd-1-punkt-5"><article class="legalP" id="kapittel-5-paragraf-1-ledd-1-punkt-5-ledd-1">virksomhetens verdier, herunder fast eiendom, materiell, utstyr, verdipapirer og andre økonomiske verdier, forvaltes på en forsvarlig måte</article></article></li><li data-li-identifier="f)" data-name="f)"><article class="listArticle" id="kapittel-5-paragraf-1-ledd-1-punkt-6"><article class="legalP" id="kapittel-5-paragraf-1-ledd-1-punkt-6-ledd-1">økonomistyringen er organisert på en forsvarlig måte og utføres i samsvar med gjeldende lover og regler</article></article></li><li data-li-identifier="g)" data-name="g)"><article class="listArticle" id="kapittel-5-paragraf-1-ledd-1-punkt-7"><article class="legalP" id="kapittel-5-paragraf-1-ledd-1-punkt-7-ledd-1">misligheter og økonomisk kriminalitet forebygges og avdekkes.</article></article></li></ul></article></article><article class="legalArticle" data-lovdata-URL="LTI/forskrift/2003-12-12-1938/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kontroll av underliggende virksomheter og andre som utøver forvaltningsmyndighet samt tilskuddsmottakere</span></h3><article class="legalP" id="kapittel-5-paragraf-2-ledd-1">Overordnede virksomheter skal ivareta kontroll med at underliggende virksomheter og enheter utenom statsforvaltningen som utøver forvaltningsmyndighet, utfører sine oppgaver på forsvarlig måte og i henhold til § 14.</article><article class="legalP" id="kapittel-5-paragraf-2-ledd-2">Tilskuddsforvaltere skal ivareta kontroll med at tilskuddsmottakere oppfyller de vilkår som er stilt for tilskuddet.</article><article class="legalP" id="kapittel-5-paragraf-2-ledd-3">Finansdepartementet kan fastsette bestemmelser for kontroll av utøvelse av forvaltningsmyndighet som er delegert til enheter utenom statsforvaltningen.</article></article><article class="legalArticle" data-lovdata-URL="LTI/forskrift/2003-12-12-1938/§16" data-name="§16" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Evalueringer</span></h3><article class="legalP" id="kapittel-5-paragraf-3-ledd-1">Alle virksomheter skal sørge for at det gjennomføres evalueringer for å få informasjon om effektivitet, måloppnåelse og resultater innenfor hele eller deler av virksomhetens ansvarsområde og aktiviteter. Evalueringene skal belyse hensiktsmessighet av eksempelvis eierskap, organisering og virkemidler, herunder tilskuddsordninger. Frekvens og omfang av evalueringene skal bestemmes ut fra virksomhetens egenart, risiko og vesentlighet.</article></article></section><section class="section" data-name="kapVI" id="kapittel-6" data-lovdata-URL="LTI/forskrift/2003-12-12-1938/KAPITTEL_6"><h2>VI. Felles standarder og organisering av økonomioppgaver</h2><article class="legalArticle" data-lovdata-URL="LTI/forskrift/2003-12-12-1938/§17" data-name="§17" id="kapittel-6-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Felles standarder og systemer</span></h3><article class="legalP" id="kapittel-6-paragraf-1-ledd-1">Virksomhetene skal benytte felles standarder og systemer for statsbudsjettet, statsregnskapet og statens betalingssystemer etter bestemmelser fastsatt av Finansdepartementet.</article><article class="legalP" id="kapittel-6-paragraf-1-ledd-2">Virksomhetene skal sikre at økonomisystemer tilfredsstiller Finansdepartementets krav til samhandling med felles systemer i forvaltningen for øvrig.</article><article class="legalP" id="kapittel-6-paragraf-1-ledd-3">Alle virksomheter skal ha tilgang til et økonomisystem som gir hensiktsmessige styringsdata for vedkommende virksomhet og grunnlag for rapportering til overordnet departement og Finansdepartementet.</article></article><article class="legalArticle" data-lovdata-URL="LTI/forskrift/2003-12-12-1938/§18" data-name="§18" id="kapittel-6-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Organisering av økonomioppgaver</span></h3><article class="legalP" id="kapittel-6-paragraf-2-ledd-1">Virksomhetene bestemmer hvordan organiseringen av økonomioppgavene legges opp, innenfor rammen av reglementet og bestemmelsene samt eventuelle instrukser fastsatt av overordnet departement. Virksomhetene kan overlate oppgaver til andre i eller utenfor staten etter bestemmelser fastsatt av Finansdepartementet. Riksrevisjonen skal holdes orientert dersom det planlegges vesentlige endringer i utføringen av økonomioppgaver.</article></article></section><section class="section" data-name="kapVII" id="kapittel-7" data-lovdata-URL="LTI/forskrift/2003-12-12-1938/KAPITTEL_7"><h2>VII. Andre bestemmelser</h2><article class="legalArticle" data-lovdata-URL="LTI/forskrift/2003-12-12-1938/§19" data-name="§19" id="kapittel-7-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Statskassens kontantbeholdning</span></h3><article class="legalP" id="kapittel-7-paragraf-1-ledd-1">Myndigheten til å disponere statskassens kontantbeholdning i henhold til bevilgningsreglementet § 16, delegeres til Finansdepartementet.</article></article><article class="legalArticle" data-lovdata-URL="LTI/forskrift/2003-12-12-1938/§20" data-name="§20" id="kapittel-7-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Forsikring av statens risiko</span></h3><article class="legalP" id="kapittel-7-paragraf-2-ledd-1">Staten står som selvassurandør, dersom ikke annet er bestemt av Finansdepartementet.</article></article><article class="legalArticle" data-lovdata-URL="LTI/forskrift/2003-12-12-1938/§21" data-name="§21" id="kapittel-7-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse</span></h3><article class="legalP" id="kapittel-7-paragraf-3-ledd-1">Dette reglement trer i kraft fra 1. januar 2004.</article></article></section></main></body></html>