<!DOCTYPE html><html lang="no"><head><title>Forskrift om arbeids- og hviletid på fiske- og fangstfartøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-06-25-787</dd><dt class="dokid">DokumentID</dt><dd class="dokid">LTI/forskrift/2003-06-25-787</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1571</dd><dt class="dateInForce">I kraft fra</dt><dd class="dateInForce">2003-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-06-03-50/§1a</li><li>forskrift/2003-06-20-714</li><li>lov/1975-05-30-18/§40</li><li>forskrift/1986-01-31-221</li></ul></dd><dt class="dateOfPublication">Kunngjort</dt><dd class="dateOfPublication">2003-07-01</dd><dt class="lastupdated">Rettet</dt><dd class="lastupdated">2003-07-08 (§ 3 bokstav e)</dd><dt class="journalNumber">Journalnummer</dt><dd class="journalNumber">2003-0699</dd><dt class="titleShort">Korttittel</dt><dd class="titleShort">Forskr om arbeids- og hviletid på fiskefartøy</dd><dt class="title">Tittel</dt><dd class="title">Forskrift om arbeids- og hviletid på fiske- og fangstfartøy.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 25. juni 2003 med hjemmel i lov av 3. juni 1977 nr. 50 om arbeidstiden og hviletiden på skip § 1a, jf. delegeringsvedtak av 20. juni 2003 nr. 714 og sjømannslov av 30. mai 1975 nr. 18 § 40 nr. 4, jf. delegeringsvedtak av 31. januar 1986 nr. 221. Jf. EØS-avtalen vedlegg XVIII nr. 28 (direktiv 93/104/EF endret ved direktiv 2000/34/EF).</dd><dt class="refid">RefID</dt><dd class="refid">forskrift/2003-06-25-787</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeids- og hviletid på fiske- og fangstfartøy.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Plikter</li><li>§ 5. Fravik</li><li>§ 6. Generelle retningslinjer</li><li>§ 7. Arbeids- og hviletid</li><li>§ 8. Nattarbeid</li><li>§ 9. Fravik ved tariffavtaler</li><li>§ 10. Tilsyn</li><li>§ 11. Straff</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-06-25-787" id="dokument"><h1>Forskrift om arbeids- og hviletid på fiske- og fangstfartøy.</h1><article class="legalArticle" data-lovdata-URL="LTI/forskrift/2003-06-25-787/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Forskriften skal sikre at arbeidstakernes sikkerhet og helse beskyttes mot skade som oppstår eller kan oppstå ved for lang arbeidstid, for lite hvile eller ved uregelmessig arbeidstid.</article></article><article class="legalArticle" data-lovdata-URL="LTI/forskrift/2003-06-25-787/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Med mindre annet følger av denne forskrift skal den gjelde for enhver som arbeider på norske fiske- og fangstfartøy, og som ikke bare arbeider om bord mens fartøyet ligger i havn.</article><article class="legalP" id="paragraf-2-ledd-2">Denne forskrift gjelder ikke for arbeidstaker som er alene om bord på eget fiske- og fangstfartøy.</article><article class="legalP" id="paragraf-2-ledd-3">For arbeidstakere under 18 år gjelder særbestemmelser i forskrift av 25. april 2002 nr. 423 om arbeid og utplassering av ungdom på norske skip.</article></article><article class="legalArticle" data-lovdata-URL="LTI/forskrift/2003-06-25-787/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Arbeidstid:</i> den tiden hvor arbeidstakeren skal utføre arbeid i forbindelse med skipets drift.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Fiske- og fangstfartøy:</i> fartøy som ervervsmessig benyttes til å fange levende ressurser i havet, eller som fører egen fangst alene eller i forbindelse med andres, eller fartøy som er bestemt til tilvirkning av fiske- eller fangstprodukter, når de brukes til dette eller til føring av egne fangstprodukter, alene eller i forbindelse med andres.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>Hviletid:</i> et sammenhengende tidsrom av en varighet på mer enn en time utenfor arbeidstiden.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Nattarbeid:</i> arbeid som utføres i tidsrom mellom kl. 00.00 og 07.00.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Nattarbeider:</i> arbeidstaker som utfører minst 3 timer av sin daglige arbeidstid som nattarbeid, eller som forventes å utføre minst 20 prosent av sin årlige arbeidstid som nattarbeid.</article></article></li></ul></article></article><article class="legalArticle" data-lovdata-URL="LTI/forskrift/2003-06-25-787/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikter</span></h2><article class="legalP" id="paragraf-4-ledd-1">Rederiet og skipsfører skal sikre at bestemmelsene i denne forskrift blir fulgt.</article><article class="legalP" id="paragraf-4-ledd-2">Enhver arbeidstaker plikter å medvirke, herunder følge påbud og instrukser fra rederi og skipsfører, for å sikre at bestemmelsene i forskriften blir fulgt.</article></article><article class="legalArticle" data-lovdata-URL="LTI/forskrift/2003-06-25-787/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fravik</span></h2><article class="legalP" id="paragraf-5-ledd-1">Sjøfartsdirektoratet kan, når det er sikkerhets- og helsemessig forsvarlig, og ikke strider mot internasjonal overenskomst som Norge er tilsluttet, fatte vedtak om fravik fra denne forskrift. Direktoratet kan fastsette særlige vilkår ved slikt vedtak.</article></article><article class="legalArticle" data-lovdata-URL="LTI/forskrift/2003-06-25-787/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Generelle retningslinjer</span></h2><article class="legalP" id="paragraf-6-ledd-1">Ved tilretteleggelse av arbeidet skal arbeidstakernes sikkerhet og helse ivaretas i samsvar med forskrift av 4. august 2000 nr. 808 om arbeidsmiljø, sikkerhet og helse for arbeidstakere på skip. Det skal tas særlig hensyn til den fare for sikkerhet og helse nattarbeidere og arbeidere som deltar i skiftarbeid utsettes for.</article></article><article class="legalArticle" data-lovdata-URL="LTI/forskrift/2003-06-25-787/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Arbeids- og hviletid</span></h2><article class="legalP" id="paragraf-7-ledd-1">Den alminnelige arbeidstid skal ikke overstige 48 timer i uken beregnet som et gjennomsnitt i en periode som ikke skal overstige 12 måneder.</article><article class="legalP" id="paragraf-7-ledd-2">Hviletiden skal være minst 10 timer i løpet av en hvilken som helst periode på 24 timer, og 77 timer i løpet av en hvilken som helst periode på 168 timer.</article><article class="legalP" id="paragraf-7-ledd-3">Hvileperioden kan deles i to perioder hvor den ene skal være minst 6 timer. Tidsrommet mellom to hvileperioder skal ikke overstige 14 timer.</article><article class="legalP" id="paragraf-7-ledd-4">Skipsfører kan kreve at arbeidstakerne utfører det antall arbeidstimer som er nødvendig for den umiddelbare sikkerhet til fartøyet, personer om bord, redskaper, eller lasten, eller for å komme andre fartøy eller personer i havsnød til unnsetning.</article></article><article class="legalArticle" data-lovdata-URL="LTI/forskrift/2003-06-25-787/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Nattarbeid</span></h2><article class="legalP" id="paragraf-8-ledd-1">Arbeidstakere som utfører nattarbeid skal tilbys egnet helseundersøkelse. Helseundersøkelsen skal utføres før arbeidstaker begynner arbeidet, og deretter med regelmessig mellomrom. Lege avgjør hyppigheten av og innholdet i undersøkelsen, på bakgrunn av arbeidstakerens helsetilstand og de belastninger vedkommende utsettes for. Rederiet dekker kostnadene ved helseundersøkelsen.</article><article class="legalP" id="paragraf-8-ledd-2">Når det er nødvendig av hensyn til arbeidstakerens helse skal arbeidstaker om mulig omplasseres til annet arbeid som ikke innebærer nattarbeid.</article></article><article class="legalArticle" data-lovdata-URL="LTI/forskrift/2003-06-25-787/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fravik ved tariffavtaler</span></h2><article class="legalP" id="paragraf-9-ledd-1">Bestemmelsene i § 7, første til tredje ledd kan fravikes i tariffavtale. Fravik kan være av objektive eller tekniske grunner, eller av hensyn til arbeidets tilretteleggelse. Fravik skal, så langt det er mulig, følge de fastsatte normene, men det kan tas hensyn til hyppigere eller lengre fritidsperioder, eller til sikring av kompenserende fritid.</article><article class="legalP" id="paragraf-9-ledd-2">Om bord på fartøy som ikke er omfattet av tariffavtale, kan det inngås skriftlig avtale om å følge de fravik fra denne forskrift som er gjennomført i tariffavtaler for tilsvarende mannskapsgrupper og fartøy.</article></article><article class="legalArticle" data-lovdata-URL="LTI/forskrift/2003-06-25-787/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" id="paragraf-10-ledd-1">Sjøfartsdirektoratet eller andre som er bemyndiget kan til enhver tid føre tilsyn om bord, eller kreve fremlagt opplysninger for kontroll av at forskriftens bestemmelser følges.</article></article><article class="legalArticle" data-lovdata-URL="LTI/forskrift/2003-06-25-787/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" id="paragraf-11-ledd-1">Overtredelse av denne forskrift straffes med bøter i henhold til Almindelig borgelig Straffelov av 22. mai 1902 nr. 10 § 339, dersom ikke strengere straff kommer til anvendelse i henhold til annen lovbestemmelse.</article></article><article class="legalArticle" data-lovdata-URL="LTI/forskrift/2003-06-25-787/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" id="paragraf-12-ledd-1">Denne forskrift trer i kraft 1. august 2003.</article></article></main></body></html>