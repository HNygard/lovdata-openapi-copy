<!DOCTYPE html><html lang="no"><head><title>Forskrift om veterinærvakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-14-30</dd><dt class="dokid">DokumentID</dt><dd class="dokid">LTI/forskrift/2003-01-14-30</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 2 s 233</dd><dt class="dateInForce">I kraft fra</dt><dd class="dateInForce">2003-01-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-75/§24</li><li>lov/2001-06-15-75/§26</li></ul></dd><dt class="dateOfPublication">Kunngjort</dt><dd class="dateOfPublication">2003-01-17</dd><dt class="journalNumber">Journalnummer</dt><dd class="journalNumber">2003-0054</dd><dt class="titleShort">Korttittel</dt><dd class="titleShort">Forskrift om veterinærvakt</dd><dt class="title">Tittel</dt><dd class="title">Forskrift om veterinærvakt.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 14. januar 2003 med hjemmel i lov av 15. juni 2001 nr. 75 om veterinærer og annet dyrehelsepersonell § 24 og § 26 nr. 3.</dd><dt class="refid">RefID</dt><dd class="refid">forskrift/2003-01-14-30</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om veterinærvakt.<ul class="tocSubUl"><li>§ 1. Formål og virkeområde</li><li>§ 2. Definisjoner</li><li>§ 3. Rett til å delta i veterinærvakt og til å få honorar</li><li>§ 4. Deltakernes plikter</li><li>§ 5. Honorarets størrelse og utbetaling</li><li>§ 6. Dispensasjon</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-14-30" id="dokument"><h1>Forskrift om veterinærvakt.</h1><article class="legalArticle" data-lovdata-URL="LTI/forskrift/2003-01-14-30/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" id="paragraf-1-ledd-1">Denne forskriften skal bidra til at veterinærhjelp kan skaffes utenfor ordinær arbeidstid over hele landet og dermed bidra til god dyrehelse, forsvarlig dyrevern, trygg mat og ivaretakelse av miljøhensyn. Forskriften skal også sikre utbetaling av honorar til veterinærer som deltar i veterinærvakten.</article><article class="legalP" id="paragraf-1-ledd-2">Forskriften gjelder ikke vakt etter forskrift av 28. august 2002 nr. 937 om tilskudd til veterinær spesialvakt for smådyr.</article></article><article class="legalArticle" data-lovdata-URL="LTI/forskrift/2003-01-14-30/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" id="paragraf-2-ledd-1">I denne forskriften gjelder følgende definisjoner:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1"><i>veterinærvakt:</i> Tilbud om veterinærhjelp utenfor ordinær arbeidstid, vanligvis organisert som et samarbeid mellom to eller flere veterinærer.</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1"><i>veterinærhjelp:</i> Veterinærfaglig undersøkelse og behandling av dyr og veterinærfaglig rådgivning overfor dyreeiere og andre.</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1"><i>ordinær arbeidstid:</i> Hverdager fra klokken 08.00 til 16.00.</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1"><i>vaktliste:</i> Liste som på forhånd viser når og hvor ofte deltakerne i en veterinærvakt skal ha vakt.</article></article></li><li data-li-identifier="e)" data-name="e)"><article class="listArticle" id="paragraf-2-ledd-1-punkt-5"><article class="legalP" id="paragraf-2-ledd-1-punkt-5-ledd-1"><i>vaktrapport:</i> Liste som viser når og hvor ofte deltakerne i en veterinærvakt har hatt vakt.</article></article></li><li data-li-identifier="f)" data-name="f)"><article class="listArticle" id="paragraf-2-ledd-1-punkt-6"><article class="legalP" id="paragraf-2-ledd-1-punkt-6-ledd-1"><i>vaktområde:</i> Geografisk område fastsatt av Statens dyrehelsetilsyn – fylkesveterinæren for en veterinærvakt.</article></article></li><li data-li-identifier="g)" data-name="g)"><article class="listArticle" id="paragraf-2-ledd-1-punkt-7"><article class="legalP" id="paragraf-2-ledd-1-punkt-7-ledd-1"><i>produksjonsdyr:</i> Landdyr som vanligvis holdes for å produsere kjøtt, melk og andre animalske produkter. Begrepet omfatter også hest.</article></article></li><li data-li-identifier="h)" data-name="h)"><article class="listArticle" id="paragraf-2-ledd-1-punkt-8"><article class="legalP" id="paragraf-2-ledd-1-punkt-8-ledd-1"><i>helgedag:</i> Lørdag, søndag, andre offisielle hellig- og høytidsdager, julaften og nyttårsaften; alle andre dager enn «hverdager».</article></article></li></ul></article></article><article class="legalArticle" data-lovdata-URL="LTI/forskrift/2003-01-14-30/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rett til å delta i veterinærvakt og til å få honorar</span></h2><article class="numberedLegalP" data-numerator="1" id="paragraf-3-nummer-1">(1) Statens dyrehelsetilsyn – fylkesveterinæren kan gi veterinærer som søker om det, rett til å delta i og få honorar for veterinærvakt i et vaktområde hvis veterinærhjelp til produksjonsdyr innen vaktområdet utgjør en vesentlig del av deres næringsgrunnlag. Andre veterinærer som søker om det, kan også få rett til deltakelse og honorar hvis<ul class="defaultList"><li data-li-identifier="a)" data-name="a)"><article class="listArticle" id="paragraf-3-nummer-1-punkt-1"><article class="legalP" id="paragraf-3-nummer-1-punkt-1-ledd-1">flertallet av de som har fått innvilget søknad om rett til å delta i veterinærvakten, samtykker,</article></article></li><li data-li-identifier="b)" data-name="b)"><article class="listArticle" id="paragraf-3-nummer-1-punkt-2"><article class="legalP" id="paragraf-3-nummer-1-punkt-2-ledd-1">søkerens deltakelse vil medføre et bedre tilbud til dyreeierne eller</article></article></li><li data-li-identifier="c)" data-name="c)"><article class="listArticle" id="paragraf-3-nummer-1-punkt-3"><article class="legalP" id="paragraf-3-nummer-1-punkt-3-ledd-1">søkeren skal delta i Statens dyrehelsetilsyns lokale forvaltningsvakt i Finnmark.</article></article></li></ul></article><article class="numberedLegalP" data-numerator="2" id="paragraf-3-nummer-2">(2) Søkeren får ikke rett etter første ledd før seks måneder etter fylkesveterinærens vedtak. Dette gjelder ikke hvis flertallet av deltakerne i veterinærvakten er enige om et tidligere tidspunkt.</article><article class="numberedLegalP" data-numerator="3" id="paragraf-3-nummer-3">(3) Deltakerne har ikke rett til honorar for veterinærvakt som de har samtidig med forvaltningsvakt for Statens dyrehelsetilsyn.</article><article class="numberedLegalP" data-numerator="4" id="paragraf-3-nummer-4">(4) Statens dyrehelsetilsyn – fylkesveterinæren kan bestemme at retten til å delta og få honorar skal falle bort hvis vilkårene for rett etter første ledd ikke lenger er oppfylt eller deltakeren har brutt plikt etter § 4. Statens dyrehelsetilsyn – fylkesveterinæren kan bestemme at deltakeren skal få igjen retten etter en viss tid eller på visse vilkår.</article></article><article class="legalArticle" data-lovdata-URL="LTI/forskrift/2003-01-14-30/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Deltakernes plikter</span></h2><article class="numberedLegalP" data-numerator="1" id="paragraf-4-nummer-1">(1) Veterinærer med rett til å delta i veterinærvakt, har plikt til å delta. En deltaker som ikke lenger kan eller vil delta i veterinærvakt, skal varsle Statens dyrehelsetilsyn – fylkesveterinæren om dette. Retten og plikten til å delta faller bort tre måneder etter varslingen. Dette gjelder ikke hvis flertallet av deltakerne i veterinærvakten er enige om et tidligere tidspunkt.</article><article class="numberedLegalP" data-numerator="2" id="paragraf-4-nummer-2">(2) Deltakerne har ikke plikt til å ha veterinærvakt hvis det vil utgjøre en urimelig helsemessige eller sosial belastning. De som dermed er fritatt fra vaktplikt, skal forsøke å få andre deltakere til å ha vakt.</article><article class="numberedLegalP" data-numerator="3" id="paragraf-4-nummer-3">(3) Deltakere som har vakt, skal være tilgjengelige, være beredte til å utføre og sørge for å utføre følgende oppgaver uten ugrunnet opphold:<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-3-punkt-1"><article class="legalP" id="paragraf-4-nummer-3-punkt-1-ledd-1">Oppfylle hjelpeplikt etter lov av 15. juni 2001 nr. 75 om veterinærer og annet dyrehelsepersonell § 14.</article></article></li><li data-li-identifier="b)" data-name="b)"><article class="listArticle" id="paragraf-4-nummer-3-punkt-2"><article class="legalP" id="paragraf-4-nummer-3-punkt-2-ledd-1">Yte veterinærhjelp innen vaktområdet som bør ytes før neste hverdag av helse-, dyrevern- eller næringsmessige hensyn.</article></article></li><li data-li-identifier="c)" data-name="c)"><article class="listArticle" id="paragraf-4-nummer-3-punkt-3"><article class="legalP" id="paragraf-4-nummer-3-punkt-3-ledd-1">Ivareta offentlige interesser, herunder utføre frivillige eller pålagte enkelttjenester for Statens dyrehelsetilsyn mot avtalt godtgjørelse.</article></article></li></ul></article><article class="numberedLegalP" data-numerator="4" id="paragraf-4-nummer-4">(4) Deltakere som ikke har vakt, skal sikre at henvendelser blir henvist til vakthavende.</article><article class="numberedLegalP" data-numerator="5" id="paragraf-4-nummer-5">(5) Deltakerne skal varsle Statens dyrehelsetilsyn – fylkesveterinæren dersom de ikke lenger oppfyller vilkårene for rett til å delta og få honorar etter § 3.</article><article class="numberedLegalP" data-numerator="6" id="paragraf-4-nummer-6">(6) Deltakerne skal bli enige om en vaktliste som dekker minst en kalendermåned. En av deltakerne skal sørge for at vaktlisten utarbeides og oppdateres fortløpende. Hvis deltakerne ikke blir enige om vaktlisten, skal Statens dyrehelsetilsyn – distriktsveterinæren fastsette den. Den av deltakerne som er ansvarlig for vaktlisten, skal sende en vaktrapport til Statens dyrehelsetilsyn – fylkesveterinæren snarest mulig og senest innen to uker etter utløpet av hver kalendermåned.</article><article class="numberedLegalP" data-numerator="7" id="paragraf-4-nummer-7">(7) Deltakerne skal dokumentere omfanget av reising og aktivt arbeid pr. time med veterinærvakt fra 1. april 2003 til 1. april 2004. Innen 15. april 2004 skal deltakerne i hvert vaktområde utarbeide og oversende en rapport om aktivitetsnivået til Den norske veterinærforening.</article><article class="numberedLegalP" data-numerator="8" id="paragraf-4-nummer-8">(8) Deltakere i Finnmark har plikt til å delta i Statens dyrehelsetilsyns forvaltningsvakt.</article></article><article class="legalArticle" data-lovdata-URL="LTI/forskrift/2003-01-14-30/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Honorarets størrelse og utbetaling</span></h2><article class="legalP" id="paragraf-5-ledd-1">Honoraret skal beregnes etter følgende satser:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">Kr 44,- pr. time med veterinærvakt på hverdager bortsett fra klokken 00.00 til 08.00 etter helgedag og klokken 16.00 til 00.00 før helgedag.</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">Kr 55,- pr. time med veterinærvakt på helgedager og i øvrige tidsrom som ikke skal honoreres etter bokstav a.</article></article></li></ul></article><article class="legalP" id="paragraf-5-ledd-2">Statens dyrehelsetilsyn – fylkesveterinæren skal utbetale honoraret etterskuddsvis en gang i måneden på grunnlag av innsendt vaktrapport, jf. § 4 sjette ledd.</article></article><article class="legalArticle" data-lovdata-URL="LTI/forskrift/2003-01-14-30/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" id="paragraf-6-ledd-1">Statens dyrehelsetilsyn – fylkesveterinæren kan i særlige tilfeller gi dispensasjon fra vilkårene i § 3 og § 4.</article></article><article class="legalArticle" data-lovdata-URL="LTI/forskrift/2003-01-14-30/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Forskriften trer i kraft straks. Søknader om deltakelse fra 1. april 2003 må sendes innen 1. februar 2003. Karenstiden på seks måneder i § 3 andre ledd gjelder ikke for søkere som søker innen 1. februar 2003.</article></article></main></body></html>