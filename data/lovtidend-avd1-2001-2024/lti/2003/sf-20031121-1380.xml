<!DOCTYPE html><html lang="no"><head><title>Forskrift om trafikkflytledelse (BSL G 3-1).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-21-1380</dd><dt class="dokid">DokumentID</dt><dd class="dokid">LTI/forskrift/2003-11-21-1380</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 16 s 2558</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-01-08-17</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§9-1</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2003-11-28</dd><dt class="journalNumber">Journalnummer</dt><dd class="journalNumber">2003-1147</dd><dt class="titleShort">Korttittel</dt><dd class="titleShort">Forskrift om trafikkflytledelse</dd><dt class="title">Tittel</dt><dd class="title">Forskrift om trafikkflytledelse (BSL G 3-1).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 21. november 2003 med hjemmel i lov av 11. juni 1993 nr. 101 om luftfart (luftfartsloven) § 9-1, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-11-21-1380</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om trafikkflytledelse (BSL G 3-1).<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelt</li><li>§ 5. CFMUs oppgaver</li><li>§ 6. Lufttrafikktjenestens ansvar</li><li>§ 7. Operatørenes ansvar</li><li>§ 8. Unntak fra trafikkflytrestriksjoner</li><li>§ 9. Dispensasjon</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-21-1380" id="dokument"><h1>Forskrift om trafikkflytledelse (BSL G 3-1).</h1><article class="legalArticle" data-lovdata-URL="LTI/forskrift/2003-11-21-1380/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å sørge for at den til enhver tid gjeldende kapasitet i luftrommet utnyttes på en best mulig måte uten at det går ut over sikkerheten.</article></article><article class="legalArticle" data-lovdata-URL="LTI/forskrift/2003-11-21-1380/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Denne forskrift omhandler trafikkflytledelse innenfor norske flygeinformasjonsregioner. Forskriften gjelder for IFR-flyginger som utføres i samsvar med sivile lufttrafikkregler. Den skal ivareta norske forpliktelser i henhold til avtaler inngått med EUROCONTROL/CFMU.</article></article><article class="legalArticle" data-lovdata-URL="LTI/forskrift/2003-11-21-1380/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>Beregnet utkjøringstid (EOBT – estimated off-block time):</i> Det tidspunkt det er beregnet at luftfartøyet settes i bevegelse, herunder eventuell push-back, i forbindelse med den forestående flyging.</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>Central Flow Management Unit</i> <i>(CFMU):</i> Betegnelse for EUROCONTROL Central Flow Management Unit.</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>IFR:</i> Betegnelse for instrumentflygereglene.</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>Kalkulert avgangstid (CTOT – calculated take-off time):</i> Det tidspunkt et luftfartøy som er gjenstand for trafikkflytledelsestiltak skal være klar til å entre rullebanen for avgang.</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>Kapasitet (capacity):</i> Evnen et ATC-system eller deler av dette har til å yte tjenester til luftfartøy. Kapasiteten uttrykkes i antall luftfartøy som entrer en angitt del av luftrommet i en gitt periode.</article></article></li><li data-li-identifier="f)" data-name="f)"><article class="listArticle" id="paragraf-3-ledd-1-punkt-6"><article class="legalP" id="paragraf-3-ledd-1-punkt-6-ledd-1"><i>Melding om trafikkflytledelsestiltak (ANM – ATFM notification message ):</i> En melding om iverksatte trafikkflytledelsestiltak påfølgende dag.</article></article></li><li data-li-identifier="g)" data-name="g)"><article class="listArticle" id="paragraf-3-ledd-1-punkt-7"><article class="legalP" id="paragraf-3-ledd-1-punkt-7-ledd-1"><i>Operatør:</i> Betegnelse for enhver som utfører flyginger i henhold til instrumentflygereglene.</article></article></li><li data-li-identifier="h)" data-name="h)"><article class="listArticle" id="paragraf-3-ledd-1-punkt-8"><article class="legalP" id="paragraf-3-ledd-1-punkt-8-ledd-1"><i>Trafikkflytledelse (ATFM – Air Traffic Flow Management):</i> En tjeneste etablert med det formål å bidra til en sikker, velordnet og rask trafikkavvikling ved å sørge for at flygekontrollkapasiteten utnyttes fullt ut, og at trafikkmengden tilpasses den fastsatte kapasiteten.</article></article></li><li data-li-identifier="i)" data-name="i)"><article class="listArticle" id="paragraf-3-ledd-1-punkt-9"><article class="legalP" id="paragraf-3-ledd-1-punkt-9-ledd-1"><i>Trafikkflytledelsesposisjon (FMP – Air Traffic Flow Management Position):</i> En arbeidsposisjon etablert i en kontrollsentral for å sikre det nødvendige grensesnitt mot CFMU i saker vedrørende utøvelse av trafikkflytledelse.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1380/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h2><article class="numberedLegalP" data-numerator="1" id="paragraf-4-nummer-1">(1) Trafikkflytledelse skal gjennomføres som et samarbeide mellom lufttrafikktjenesten, berørte operatører og CFMU i samsvar med den til enhver tid gjeldende CFMU Handbook. Det kontinuerlige arbeidet med trafikkflytledelse skal foregå i tre faser med utgangspunkt i det tidspunkt en flyging finner sted.</article><article class="numberedLegalP" data-numerator="2" id="paragraf-4-nummer-2">(2) Faser i ATFM:<ul class="defaultList"><li data-li-identifier="a)" data-name="a)"><article class="listArticle" id="paragraf-4-nummer-2-punkt-1"><article class="legalP" id="paragraf-4-nummer-2-punkt-1-ledd-1">Strategisk fase – Strategiske aktiviteter som gjennomføres mer enn en uke før flyging, og omfatter kartlegging, planlegging og koordinering av forventet trafikk og kapasitet.</article></article></li><li data-li-identifier="b)" data-name="b)"><article class="listArticle" id="paragraf-4-nummer-2-punkt-2"><article class="legalP" id="paragraf-4-nummer-2-punkt-2-ledd-1">Pre-taktisk fase – Pre-taktiske aktiviteter som gjennomføres til og med dagen før flyging, og omfatter planlegging og koordinering av forventet trafikk og kapasitet. Basert på data fra den strategiske fasen, innleverte reiseplandata og med tillegg av informasjon fra FMP tas beslutning om eventuelle trafikkflytledelsestiltak. Disse beskrives i ANM utstedt av CFMU.</article></article></li><li data-li-identifier="c)" data-name="c)"><article class="listArticle" id="paragraf-4-nummer-2-punkt-3"><article class="legalP" id="paragraf-4-nummer-2-punkt-3-ledd-1">Taktisk fase – finner sted den dagen flygingen finner sted. De varslede tiltak iverksettes, og basert på reiseplan og andre meldinger fra operatørene vil berørte flyginger tildeles CTOT eller alternativ ruteføring.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1380/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">CFMUs oppgaver</span></h2><article class="legalP" id="paragraf-5-ledd-1">CFMUs oppgaver er å:<ul class="defaultList"><li data-li-identifier="a)" data-name="a)"><article class="listArticle" id="paragraf-5-ledd-1-punkt-1"><article class="legalP" id="paragraf-5-ledd-1-punkt-1-ledd-1">sikre at det er samsvar mellom trafikkflyt og oppgitt kapasitet i berørt luftrom, og</article></article></li><li data-li-identifier="b)" data-name="b)"><article class="listArticle" id="paragraf-5-ledd-1-punkt-2"><article class="legalP" id="paragraf-5-ledd-1-punkt-2-ledd-1">sikre at nødvendige trafikkflytledelsestiltak blir iverksatt på en rettferdig og hensiktsmessig måte slik at ulempene for brukerne reduseres.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1380/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lufttrafikktjenestens ansvar</span></h2><article class="numberedLegalP" data-numerator="1" id="paragraf-6-nummer-1">(1) Lufttrafikktjenesten skal sikre nødvendig koordinering mellom lokale operatører og CFMU gjennom angjeldende kontrollsentrals FMP.</article><article class="numberedLegalP" data-numerator="2" id="paragraf-6-nummer-2">(2) Lufttrafikktjenesten ved avgangsplassene er ansvarlig for å overvåke CTOT gitt av CFMU.</article><article class="numberedLegalP" data-numerator="3" id="paragraf-6-nummer-3">(3) Tildelt CTOT skal bekreftes av lufttrafikktjenesten som en del av oppstartsklareringen, eller som en del av rute- og utflygingsklareringen. Enhver påfølgende endring av CTOT skal meddeles fartøysjefen av lufttrafikktjenesten uten forsinkelse.</article><article class="numberedLegalP" data-numerator="4" id="paragraf-6-nummer-4">(4) Lufttrafikktjenesten ved lufthavnene skal legge forholdene til rette slik at flygingene kan utføres i samsvar med CTOT som er gitt av CFMU.</article><article class="numberedLegalP" data-numerator="5" id="paragraf-6-nummer-5">(5) Det er ikke anledning til å utstede avgangsklarering til flyging der avgang ikke vil være mulig innenfor grensene til sist tildelte CTOT. Ved avgang fra steder hvor avgangsklarering ikke gis, er det ikke anledning til å utstede rute- og utflygingsklarering til flyginger der avgang ikke vil være mulig innenfor grensene til sist tildelte CTOT.</article><article class="numberedLegalP" data-numerator="6" id="paragraf-6-nummer-6">(6) En reiseplan er ikke gyldig dersom flygingen er forsinket med mer enn 15 minutter i forhold til opprinnelig EOBT med senere revisjoner.</article><article class="numberedLegalP" data-numerator="7" id="paragraf-6-nummer-7">(7) Lufttrafikktjenesten skal holde ansvarlig FMP underrettet om forhold som kan påvirke trafikkreguleringen.</article><article class="numberedLegalP" data-numerator="8" id="paragraf-6-nummer-8">(8) Et tidsvindu på maksimalt -5/+ 10 minutter i forhold til siste tildelte CTOT er tilgjengelig til bruk for Lufttrafikktjenesten med den hensikt å sikre en best mulig avgangssekvens. Dette tidsvinduet skal ikke benyttes av operatøren til planlegging av flyginger utenfor CTOT.</article></article><article class="legalArticle" data-lovdata-URL="LTI/forskrift/2003-11-21-1380/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Operatørenes ansvar</span></h2><article class="numberedLegalP" data-numerator="1" id="paragraf-7-nummer-1">(1) Operatørene skal kjenne og følge:<ul class="defaultList"><li data-li-identifier="a)" data-name="a)"><article class="listArticle" id="paragraf-7-nummer-1-punkt-1"><article class="legalP" id="paragraf-7-nummer-1-punkt-1-ledd-1">Generelle og spesielle ATFM-fremgangsmåter, herunder utfylling av reiseplan og behov for meldingsutveksling,</article></article></li><li data-li-identifier="b)" data-name="b)"><article class="listArticle" id="paragraf-7-nummer-1-punkt-2"><article class="legalP" id="paragraf-7-nummer-1-punkt-2-ledd-1">Strategiske og pre-taktiske ATFM-tiltak,</article></article></li><li data-li-identifier="c)" data-name="c)"><article class="listArticle" id="paragraf-7-nummer-1-punkt-3"><article class="legalP" id="paragraf-7-nummer-1-punkt-3-ledd-1">Taktiske ATFM-tiltak.</article></article></li></ul></article><article class="numberedLegalP" data-numerator="2" id="paragraf-7-nummer-2">(2) Operatøren skal planlegge sin flyging slik at denne kan overholde sist tildelte CTOT.</article><article class="numberedLegalP" data-numerator="3" id="paragraf-7-nummer-3">(3) Fartøysjefen er ansvarlig for at sist tildelte CTOT oppgis til lufttrafikktjenesten ved første radiokontakt.</article><article class="numberedLegalP" data-numerator="4" id="paragraf-7-nummer-4">(4) Operatørene skal informere CFMU om endringer av opplysninger i reiseplanen, herunder tilfeller hvor det ikke vil være mulig å overholde den tildelte CTOT. Enhver endring i EOBT på mer enn 15 minutter skal meldes.</article></article><article class="legalArticle" data-lovdata-URL="LTI/forskrift/2003-11-21-1380/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Unntak fra trafikkflytrestriksjoner</span></h2><article class="numberedLegalP" data-numerator="1" id="paragraf-8-nummer-1">(1) Flyginger som påføres statusindikatorene STS/HEAD, STS/SAR, STS/EMER eller STS/ATFMEXEMPTAPPROVED, sistnevnte sammen med en annen statusindikator, er automatisk unntatt fra trafikkflytrestriksjoner.</article><article class="numberedLegalP" data-numerator="2" id="paragraf-8-nummer-2">(2) Flyginger som i reiseplanen påføres statusindikatorene STS/HUM, STS/STATE eller STS/HOSP vil få unntak fra trafikkflytrestriksjoner dersom reiseplanen i tillegg påføres statusindikatoren STS/ATFMEXEMPTAPPROVED. For at indikatoren STS/ATFMEXEMPTAPPROVED skal kunne benyttes, skal ett av følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" id="paragraf-8-nummer-2-punkt-1"><article class="legalP" id="paragraf-8-nummer-2-punkt-1-ledd-1"><i>STS/HUM:</i> Rekvisisjon fra UNHCR/FNs høykommissær for flyktninger,</article></article></li><li data-li-identifier="b)" data-name="b)"><article class="listArticle" id="paragraf-8-nummer-2-punkt-2"><article class="legalP" id="paragraf-8-nummer-2-punkt-2-ledd-1"><i>STS/STATE:</i> Det må kunne dokumenteres at et medlem av regjeringen på oppdrag for nasjonen har vært om bord under flygingen, samt at oppdraget var av en slik viktighet at flygingen ikke kan akseptere forsinkelser, eller</article></article></li><li data-li-identifier="c)" data-name="c)"><article class="listArticle" id="paragraf-8-nummer-2-punkt-3"><article class="legalP" id="paragraf-8-nummer-2-punkt-3-ledd-1"><i>STS/HOSP:</i> Det kreves godkjenning av medisinsk sakkyndig. Luftfartstilsynet anser vilkåret som oppfylt når Flykoordineringssentralen (AMK) har sendt en skriftlig rekvisisjon om ambulanseflyging med gradering AKUTT eller HASTE til operatøren. Retur etter endt ambulanseflyging har ikke rett til unntak fra trafikkflytrestriksjoner.</article></article></li></ul></article><article class="numberedLegalP" data-numerator="3" id="paragraf-8-nummer-3">(3) Luftfartstilsynet kan til enhver tid kontrollere operatørens dokumentasjon vedrørende den enkelte flyging når det gjelder bruk av ulike statusindikatorer for å oppnå unntak fra trafikkflytrestriksjoner. Operatøren må oppbevare dokumentasjonen sammen med kopi av innlevert reiseplan i minst 3 måneder.</article></article><article class="legalArticle" data-lovdata-URL="LTI/forskrift/2003-11-21-1380/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" id="paragraf-9-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-11-21-1380/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-10-nummer-1">(1) Denne forskrift gjelder fra 1. januar 2004.</article><article class="numberedLegalP" data-numerator="2" id="paragraf-10-nummer-2">(2) Fra samme dato oppheves forskrift av 8. januar 1998 nr. 17 om trafikkflytledelse (Air Traffic Flow Management – ATFM).</article></article></main></body></html>