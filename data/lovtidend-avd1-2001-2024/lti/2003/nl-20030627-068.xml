<!DOCTYPE html><html lang="no"><head><title>Lov om endringer i lov 29. november 1996 nr. 72 om petroleumsvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">LOV-2003-06-27-68</dd><dt class="dokid">DokumentID</dt><dd class="dokid">LTI/lov/2003-06-27-68</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 10 s 1508</dd><dt class="dateInForce">I kraft fra</dt><dd class="dateInForce">Kongen bestemmer.</dd><dt class="changesToDocuments">Endrer</dt><dd class="changesToDocuments"><ul><li>lov/1996-11-29-72</li></ul></dd><dt class="dateOfPublication">Kunngjort</dt><dd class="dateOfPublication">2003-06-27</dd><dt class="journalNumber">Journalnummer</dt><dd class="journalNumber">2003-0631</dd><dt class="titleShort">Korttittel</dt><dd class="titleShort">Endringslov til petroleumsloven</dd><dt class="title">Tittel</dt><dd class="title">Lov om endringer i lov 29. november 1996 nr. 72 om petroleumsvirksomhet.</dd><dt class="miscInformation">Annet om dokumentet</dt><dd class="miscInformation">Ot.prp.nr.46 (2002–2003), Innst.O.nr.116 (2002–2003) og Besl.O.nr.129 (2002–2003). Odels- og lagtingsvedtak hhv. 12. og 17. juni 2003. Fremmet av Olje- og energidepartementet.</dd><dt class="refid">RefID</dt><dd class="refid">lov/2003-06-27-68</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 29. november 1996 nr. 72 om petroleumsvirksomhet.<ul class="tocSubUl"><li>I<ul class="tocSubUl"><li>§ 4-3. Særskilt tillatelse til anlegg og drift av innretninger</li><li>§ 4-9. Særlig operatøransvar for den helhetlige driften av oppstrøms gassrørledningsnett m.v.</li><li>§ 9-3. Beredskap mot bevisste anslag</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/2003-06-27-68" id="dokument"><h1>Lov om endringer i lov 29. november 1996 nr. 72 om petroleumsvirksomhet.</h1><section class="section" data-name="kapI" id="kapittel-1" data-lovdata-URL="LTI/lov/2003-06-27-68/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I lov 29. november 1996 nr. 72 om petroleumsvirksomhet gjøres følgende endringer:</article> <article class="defaultP" margin-top="true">§ 1-4 annet ledd skal lyde:</article><article class="legalP" id="kapittel-1-ledd-2">Loven gjelder utnyttelse av utvunnet petroleum som foregår på norsk landterritorium eller sjøgrunn underlagt privat eiendomsrett, kun når slik utnyttelse er nødvendig for eller utgjør en integrert del av utvinning eller transport av petroleum.</article> <article class="defaultP" margin-top="true">§ 1-4 sjette ledd skal lyde:</article><article class="legalP" id="kapittel-1-ledd-3">Kongen kan ved forskrift gi nærmere regler til utfylling og avgrensning av bestemmelsene i denne paragraf, herunder om hvilken utnyttelse som anses nødvendig for eller utgjør en integrert del av utvinning eller transport av petroleum som nevnt i annet ledd. Kongen kan i tvilstilfelle bestemme om en innretning eller virksomhet omfattes av loven eller ikke.</article> <article class="defaultP" margin-top="true">§ 3-7 nytt fjerde ledd skal lyde:</article><article class="legalP" id="kapittel-1-ledd-4">Denne bestemmelse får tilsvarende anvendelse i forhold til særskilt tillatelse til anlegg og drift av innretninger etter § 4-3.</article> <article class="defaultP" margin-top="true">§ 4-2 første ledd skal lyde:</article><article class="legalP" id="kapittel-1-ledd-5">Beslutter rettighetshaver å bygge ut en petroleumsforekomst, skal rettighetshaver forelegge for departementet til godkjennelse en plan for utbygging og drift av petroleumsforekomsten.</article> <article class="defaultP" margin-top="true">§ 4-2 syvende ledd skal lyde:</article><article class="legalP" id="kapittel-1-ledd-6">Departementet skal underrettes om og godkjenne vesentlig avvik eller endring av forutsetningene for fremlagt eller godkjent plan og vesentlige endringer av innretninger. Departementet kan kreve fremlagt ny eller endret plan for godkjennelse.</article> <article class="defaultP" margin-top="true">§ 4-3 skal lyde:</article><article class="futureLegalArticle" data-name="§4-3" id="kapittel-1-foreslåttparagraf-1"><span class="futureLegalArticleHeader">§ 4-3. <span class="legalArticleTitle">Særskilt tillatelse til anlegg og drift av innretninger</span></span><article class="legalP" id="kapittel-1-foreslåttparagraf-1-ledd-1">Departementet kan på nærmere bestemte vilkår gi særskilt tillatelse til anlegg og drift av innretning når retten til anlegg og drift ikke følger av en godkjent plan for utbygging og drift i medhold av § 4-2.</article><article class="legalP" id="kapittel-1-foreslåttparagraf-1-ledd-2">Det skal fremlegges en søknad med plan for bygging, plassering, drift og bruk av innretninger som nevnt i første ledd, herunder avskipningsanlegg, rørledninger, nedkjølingsanlegg, anlegg for produksjon og overføring av elektrisk energi og andre innretninger for transport eller utnyttelse av petroleum.</article><article class="legalP" id="kapittel-1-foreslåttparagraf-1-ledd-3">Tillatelse kan gis for en bestemt periode, og kan etter søknad fra rettighetshaver forlenges av departementet.</article><article class="legalP" id="kapittel-1-foreslåttparagraf-1-ledd-4">Bestemmelsene i § 4-2, unntatt første og femte ledd, gjelder tilsvarende med mindre departementet bestemmer noe annet.</article></article> <article class="defaultP" margin-top="true">§ 4-8 annet ledd skal lyde:</article><article class="legalP" id="kapittel-1-ledd-7">Avtale om bruk av innretninger som omfattes av § 4-2 og § 4-3, skal forelegges departementet til godkjennelse med mindre departementet bestemmer noe annet. Departementet kan ved godkjennelse av avtale etter første punktum eller hvis det ikke oppnås enighet om slik avtale innen rimelig tid, samt ved pålegg etter første ledd, fastsette tariffer og andre vilkår eller senere endre de vilkårene som er blitt godkjent eller fastsatt, for å sikre at prosjekter blir gjennomført ut fra hensynet til ressursforvaltning og at eieren av innretningen gis en rimelig fortjeneste blant annet ut fra investering og risiko.</article> <article class="defaultP" margin-top="true">§ 4-9 skal lyde:</article><article class="futureLegalArticle" data-name="§4-9" id="kapittel-1-foreslåttparagraf-2"><span class="futureLegalArticleHeader">§ 4-9. <span class="legalArticleTitle">Særlig operatøransvar for den helhetlige driften av oppstrøms gassrørledningsnett m.v.</span></span><article class="legalP" id="kapittel-1-foreslåttparagraf-2-ledd-1">Departementet kan utpeke den som skal ha et særlig operatøransvar for den helhetlige driften av oppstrøms gassrørledningsnett og tilknyttede anlegg, herunder foreta skifte av operatør når særlige grunner tilsier det.</article><article class="legalP" id="kapittel-1-foreslåttparagraf-2-ledd-2">Den helhetlige driften av oppstrøms gassrørledningsnett og tilknyttede anlegg skal skje i samsvar med forsvarlige tekniske og sunne økonomiske prinsipper. Den som har det særlige operatøransvar som nevnt i første ledd, skal opptre nøytralt og ikke-diskriminerende.</article><article class="legalP" id="kapittel-1-foreslåttparagraf-2-ledd-3">Kongen kan gi nærmere regler om ansvar som nevnt i første og annet ledd, herunder bestemme at den som skal ha dette ansvaret, også skal treffe avgjørelser vedrørende adgang til oppstrøms gassrørledningnett, og at denne kan gi pålegg til eiere og brukere av oppstrøms gassrørledningsnett og tilknyttede anlegg og til rettighetshavere til utvinningstillatelser hvor det utvinnes petroleum, om å tilpasse sin virksomhet. Slikt pålegg skal kunne gis for å sikre en forsvarlig ressursforvaltning og effektiv drift av det aktuelle oppstrøms gassrørledningsnett.</article><article class="legalP" id="kapittel-1-foreslåttparagraf-2-ledd-4">Kongen kan bestemme at lov 10. februar 1967 om behandlingsmåten i forvaltningssaker og lov 19. juni 1970 nr. 69 om offentlighet i forvaltningen ikke skal gjelde for den som har et særlig operativansvar etter første ledd.</article></article> <article class="defaultP" margin-top="true">Nåværende §§ 4-9, 4-10, 4-11 og 4-12 blir henholdsvis §§ 4-10, 4-11, 4-12 og ny 4-13.</article> <article class="defaultP" margin-top="true">§ 9-3 skal lyde:</article><article class="futureLegalArticle" data-name="§9-3" id="kapittel-1-foreslåttparagraf-3"><span class="futureLegalArticleHeader">§ 9-3. <span class="legalArticleTitle">Beredskap mot bevisste anslag</span></span><article class="legalP" id="kapittel-1-foreslåttparagraf-3-ledd-1">Rettighetshaver skal iverksette og opprettholde sikringstiltak for å bidra til å hindre bevisste anslag mot innretninger samt til enhver tid ha beredskapsplaner for slike anslag.</article><article class="legalP" id="kapittel-1-foreslåttparagraf-3-ledd-2">Rettighetshaver skal stille innretninger til disposisjon for offentlige myndigheter til øvelser og i nødvendig grad delta i slike øvelser.</article><article class="legalP" id="kapittel-1-foreslåttparagraf-3-ledd-3">Departementet kan gi pålegg om gjennomføring av tiltak som nevnt i første og annet ledd.</article></article> <article class="defaultP" margin-top="true">Nåværende §§ 9-3, 9-4, 9-5 og 9-6 blir henholdsvis §§ 9-4, 9-5, 9-6 og ny 9-7.</article> <article class="defaultP" margin-top="true">§ 9-4 første ledd skal lyde:</article><article class="legalP" id="kapittel-1-ledd-8">Rundt og over innretninger skal det være en sikkerhetssone med mindre departementet bestemmer noe annet. I fare- og ulykkessituasjoner kan departementet opprette eller utvide sikkerhetssoner. Utstrekning av soner som nevnt i første og annet punktum bestemmes av Kongen. Denne bestemmelse får ikke anvendelse for rørledninger og kabler.</article> <article class="defaultP" margin-top="true">§ 9-4 fjerde ledd skal lyde:</article><article class="legalP" id="kapittel-1-ledd-9">Departementet kan bestemme at det skal være sikkerhetssone rundt og over etterlatte eller dumpede innretninger, eller deler av slike innretninger.</article> <article class="defaultP" margin-top="true">Nåværende § 9-3 syvende ledd oppheves, og nåværende åttende ledd blir § 9-4 syvende ledd.</article> <article class="defaultP" margin-top="true">§ 10-1 første ledd første punktum skal lyde:</article><article class="legalP" id="kapittel-1-ledd-10">Petroleumsvirksomhet etter denne lov skal foregå på en forsvarlig måte og i samsvar med gjeldende regelverk for slik petroleumsvirksomhet.</article> <article class="defaultP" margin-top="true">§ 10-2 første ledd første punktum skal lyde:</article><article class="legalP" id="kapittel-1-ledd-11">Rettighetshaver skal, med mindre departementet bestemmer noe annet, ha en organisasjon som er i stand til selvstendig å lede petroleumsvirksomheten fra Norge.</article></section><section class="section" data-name="kapII" id="kapittel-2" data-lovdata-URL="LTI/lov/2003-06-27-68/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Loven trer i kraft fra den tid Kongen bestemmer.</article><article class="legalP" id="kapittel-2-ledd-2">Kongen kan fastsette overgangsbestemmelser.</article></section></main></body></html>