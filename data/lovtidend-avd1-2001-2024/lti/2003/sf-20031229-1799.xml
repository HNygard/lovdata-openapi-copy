<!DOCTYPE html><html lang="no"><head><title>Forskrift om endring i forskrift om alminnelig kystgebyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-29-1799</dd><dt class="dokid">DokumentID</dt><dd class="dokid">LTI/forskrift/2003-12-29-1799</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 3080</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-04-21-375</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-51/§26</li></ul></dd><dt class="dateOfPublication">Kunngjort</dt><dd class="dateOfPublication">2004-01-08</dd><dt class="journalNumber">Journalnummer</dt><dd class="journalNumber">2003-1547</dd><dt class="titleShort">Korttittel</dt><dd class="titleShort">Endr. i forskrift om alminnelig kystgebyr</dd><dt class="title">Tittel</dt><dd class="title">Forskrift om endring i forskrift om alminnelig kystgebyr.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 29. desember 2003 med hjemmel i lov av 8. juni 1984 nr. 51 om havner og farvann m.v. § 26, jf. forskrift av 21. april 1995 nr. 375 om alminnelig kystgebyr.</dd><dt class="refid">RefID</dt><dd class="refid">forskrift/2003-12-29-1799</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om alminnelig kystgebyr.<ul class="tocSubUl"><li>I<ul class="tocSubUl"><li>§ 1. Gebyrplikt</li><li>§ 2. Definisjoner</li><li>§ 3. Unntak fra gebyrplikten</li><li>§ 4. Målekonvensjon</li><li>§ 5. Fratrekk for segregerte ballasttanker</li><li>§ 6. Plikt til å framlegge målebrev mv.</li><li>§ 7. Gebyr ved inn- og utseiling</li><li>§ 8. Årsgebyr og sesonggebyr</li><li>§ 9. Gebyrregningen</li><li>§ 10. Plikt til melding</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-29-1799" id="dokument"><h1>Forskrift om endring i forskrift om alminnelig kystgebyr.</h1><section class="section" data-name="kapI" id="kapittel-1" data-lovdata-URL="LTI/forskrift/2003-12-29-1799/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 21. april 1995 nr. 375 om alminnelig kystgebyr gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om kystgebyr</i></article> <article class="defaultP" margin-top="true">§ 1 – § 10 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Gebyrplikt</span></span><article class="legalP" id="kapittel-1-foreslåttparagraf-1-ledd-1">Fartøyer på 500 BT eller mer skal ved innseiling til eller utseiling fra norsk indre farvann betale kystgebyr etter denne forskriften med mindre annet er bestemt i § 3. Fartøy på 500 BT eller mer og som kun seiler i innenriks fart, skal betale kystgebyr i form av årsgebyr eller sesonggebyr etter denne forskriften.</article><article class="legalP" id="kapittel-1-foreslåttparagraf-1-ledd-2">Betalingsplikten inntrer når fartøyet passerer grensen for gebyrbelagt farvann for inn- eller utseiling eller når fartøyet seiler i innenriks fart, jf. § 2 første ledd bokstavene a, b, c og d.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></span><article class="legalP" id="kapittel-1-foreslåttparagraf-2-ledd-1">I denne forskriften betyr:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1"><i>Gebyrbelagt farvann:</i> Farvann innenfor grunnlinjen.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1"><i>Innseiling:</i> Seilas fra farvann utenfor grunnlinjen ved passering av grensen for gebyrbelagt farvann for anløp av norsk indre farvann.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1"><i>Utseiling:</i> Seilas til farvann utenfor grunnlinjen ved passering av grensen for gebyrbelagt farvann ved avgang fra norsk indre farvann.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">Med <i>innenriks fart</i> menes her fartøy som kun anløper norske havner utenom Svalbard, Jan Mayen og Bjørnøya. Tilfeldige, enkeltstående anløp av utenlandske havner skal ikke være til hinder for at fartøy regnes for å være i innenriks fart. Fartøy som utfører oppdrag for eller i tilknytning til oljerelatert virksomhet utenfor territorialgrensen, regnes ikke for å være i innenriks fart.</article></article></li></ul></article><article class="legalP" id="kapittel-1-foreslåttparagraf-2-ledd-2">Seilas til og fra fiske- og fangstfelt regnes ikke som inn- og utseiling etter forskriften her, men som innenriks fart.</article><article class="legalP" id="kapittel-1-foreslåttparagraf-2-ledd-3">Fiskeridepartementet avgjør i tvilstilfeller hva som skal forstås med de enkelte definisjonene.</article></article><article class="futureLegalArticle" data-name="§3" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Unntak fra gebyrplikten</span></span><article class="legalP" id="kapittel-1-foreslåttparagraf-3-ledd-1">Følgende fartøyer er fritatt fra å betale gebyrer etter denne forskriften:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-3-ledd-1-punkt-1"><article class="legalP" id="kapittel-1-foreslåttparagraf-3-ledd-1-punkt-1-ledd-1">Fartøyer som bare utøver humanitær virksomhet i ikke-kommersielt øyemed.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-3-ledd-1-punkt-2"><article class="legalP" id="kapittel-1-foreslåttparagraf-3-ledd-1-punkt-2-ledd-1">Fartøyer som bare seiler som skoleskip og i ikke-kommersielt øyemed.</article></article></li><li data-li-identifier="c." data-name="c."><article class="listArticle" id="kapittel-1-foreslåttparagraf-3-ledd-1-punkt-3"><article class="legalP" id="kapittel-1-foreslåttparagraf-3-ledd-1-punkt-3-ledd-1">Krigsfartøyer og fartøyer under militær kommando.</article></article></li><li data-li-identifier="d." data-name="d."><article class="listArticle" id="kapittel-1-foreslåttparagraf-3-ledd-1-punkt-4"><article class="legalP" id="kapittel-1-foreslåttparagraf-3-ledd-1-punkt-4-ledd-1">Fartøyer uten eget framdriftsarrangement.</article></article></li></ul></article><article class="legalP" id="kapittel-1-foreslåttparagraf-3-ledd-2">Ved tvil avgjør Kystdirektoratet om vilkårene for fritak etter første ledd er til stede. Kystdirektoratet kan etter søknad innrømme fritak fra gebyrplikten når særlige hensyn tilsier det.</article></article><article class="futureLegalArticle" data-name="§4" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Målekonvensjon</span></span><article class="legalP" id="kapittel-1-foreslåttparagraf-4-ledd-1">Ved beregningen av fartøyers størrelse legges fartøyets størrelse i bruttotonn (BT) i henhold til 1969-konvensjonen (Internasjonal konvensjon om måling av fartøyer, 1969) til grunn.</article></article><article class="futureLegalArticle" data-name="§5" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Fratrekk for segregerte ballasttanker</span></span><article class="legalP" id="kapittel-1-foreslåttparagraf-5-ledd-1">For oljetankfartøyer med segregerte ballasttanker trekkes volumet av de segregerte ballasttanker fra når fartøyets størrelse i bruttotonn beregnes. Vilkårene for dette er:<ul class="defaultList"><li data-li-identifier="a." data-name="a."><article class="listArticle" id="kapittel-1-foreslåttparagraf-5-ledd-1-punkt-1"><article class="legalP" id="kapittel-1-foreslåttparagraf-5-ledd-1-punkt-1-ledd-1">Volumet av de segregerte ballasttankene må framgå av målebrevet.</article></article></li><li data-li-identifier="b." data-name="b."><article class="listArticle" id="kapittel-1-foreslåttparagraf-5-ledd-1-punkt-2"><article class="legalP" id="kapittel-1-foreslåttparagraf-5-ledd-1-punkt-2-ledd-1">Betingelsene etter IMO-resolusjon A.747 (18) må forøvrig være til stede.</article></article></li></ul></article><article class="legalP" id="kapittel-1-foreslåttparagraf-5-ledd-2">Kystdirektoratet avgjør i tvilstilfeller ved enkeltvedtak om vilkårene for beregning etter første ledd er oppfylt.</article></article><article class="futureLegalArticle" data-name="§6" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Plikt til å framlegge målebrev mv.</span></span><article class="legalP" id="kapittel-1-foreslåttparagraf-6-ledd-1">Fartøyets fører eller dets representanter plikter på forespørsel å framlegge gyldig målebrev i henhold til målereglene i norsk sjøfartslovgivning. Hvis slikt målebrev ikke kan framlegges innen en uke eller det fremdeles er tvil om beregningsgrunnlaget, bestemmer vedkommende kystdistriktskontor ved losoldermannen ved enkeltvedtak hvilken størrelse som skal legges til grunn ved gebyrberegningen.</article><article class="legalP" id="kapittel-1-foreslåttparagraf-6-ledd-2">Første ledd gjelder tilsvarende for annen dokumentasjon som Kystverket måtte ha behov for ved beregningen.</article></article><article class="futureLegalArticle" data-name="§7" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Gebyr ved inn- og utseiling</span></span><article class="legalP" id="kapittel-1-foreslåttparagraf-7-ledd-1">Ved innseiling og utseiling betales kr 0,20 pr. BT med mindre årsgebyr eller sesonggebyr er betalt etter § 8.</article></article><article class="futureLegalArticle" data-name="§8" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 8</span>. <span class="legalArticleTitle">Årsgebyr og sesonggebyr</span></span><article class="legalP" id="kapittel-1-foreslåttparagraf-8-ledd-1">Kystgebyr kan betales i form av et årsgebyr eller et sesonggebyr.<ul class="defaultList"><li><article class="listArticle" id="kapittel-1-foreslåttparagraf-8-ledd-1-punkt-1"><article class="legalP" id="kapittel-1-foreslåttparagraf-8-ledd-1-punkt-1-ledd-1">Årsgebyret er kr 14,00 pr. BT.</article></article></li><li><article class="listArticle" id="kapittel-1-foreslåttparagraf-8-ledd-1-punkt-2"><article class="legalP" id="kapittel-1-foreslåttparagraf-8-ledd-1-punkt-2-ledd-1">Sesonggebyret er kr 4,00 pr. BT.</article></article></li><li><article class="listArticle" id="kapittel-1-foreslåttparagraf-8-ledd-1-punkt-3"><article class="legalP" id="kapittel-1-foreslåttparagraf-8-ledd-1-punkt-3-ledd-1">Sesonggebyret er inndelt i kvartaler etter kalenderåret.</article></article></li></ul></article><article class="legalP" id="kapittel-1-foreslåttparagraf-8-ledd-2">Årsgebyret eller sesonggebyret skal være innbetalt senest 10 dager før gebyrperiodens begynnelse. Fartøy kan tiltre årsgebyr- eller sesonggebyrordningen i løpet av gebyrperioden, men har ikke rett til å få ettergitt eller tilbakebetalt gebyrer for enkeltseilinger før betalingstidspunktet.</article><article class="legalP" id="kapittel-1-foreslåttparagraf-8-ledd-3">Er det betalt årsgebyr for fartøy som forliser eller avhendes i avgiftsåret, kan det etter søknad til vedkommende kystdistriktskontor ved losoldermannen gis en forholdsmessig refusjon av årsgebyret.</article><article class="legalP" id="kapittel-1-foreslåttparagraf-8-ledd-4">Årsgebyret eller sesonggebyret kan ikke overføres fra et fartøy til et annet. Kystdirektoratet kan etter søknad gi dispensasjon fra denne hovedregel dersom et fartøy erstatter et annet fartøy i rutetrafikk eller annen rute med et fast etablert anløpsmønster. Det stilles krav om at fartøyene er av tilsvarende størrelse (målt etter BT) og at de opererer for det samme rederi.</article></article><article class="futureLegalArticle" data-name="§9" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Gebyrregningen</span></span><article class="legalP" id="kapittel-1-foreslåttparagraf-9-ledd-1">Det utstedes regning for hver gang fartøyet passerer grensen for gebyrbelagt farvann for inn- eller utseiling, såfremt årsgebyr eller sesonggebyr ikke allerede er utstedt.</article><article class="legalP" id="kapittel-1-foreslåttparagraf-9-ledd-2">Gebyrene skal betales til vedkommende kystdistriktskontor ved losoldermannen. For innkrevingen gjelder forskrift om innkreving m.v. av losgebyrer til Kystverket som er fastsatt i medhold av losloven § 18 første ledd så langt disse bestemmelsene ikke måtte stride mot havne- og farvannsloven.</article></article><article class="futureLegalArticle" data-name="§10" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Plikt til melding</span></span><article class="legalP" id="kapittel-1-foreslåttparagraf-10-ledd-1">Når betalingspliktig fartøy ikke har benyttet statslos, skal føreren eller annen representant for fartøyet gi melding om seilasen til vedkommende kystdistriktskontor ved losoldermannen. Melding skal gis så snart som mulig og senest tre dager etter seilasen. Melding skal inneholde de opplysninger som kreves for å utferdige gebyrregning.</article><article class="legalP" id="kapittel-1-foreslåttparagraf-10-ledd-2">For fartøy i innenrikstrafikk vil det være tilstrekkelig å melde seg til nærmeste losoldermann når en tar farvannet i bruk med årsgebyr eller sesonggebyr.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-12-29-1799/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004 kl. 00.00 og får anvendelse for fartøyer ved innseiling til eller utseiling fra norsk indre farvann eller som seiler i innenriks fart etter dette tidspunktet.</article></section></main></body></html>