<!DOCTYPE html><html lang="no"><head><title>Forskrift om endring i forskrift om arbeidsledighetstrygd ved tilpasning av EØS-avtalen vedlegg VI (Rfo (EØF) nr. 1408/71 kap 6), jf. kap 4 i lov av 17. juni 1966 nr. 12 om folketrygd og folketrygdloven av 28. februar 1997 nr. 19 § 1-3.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-09-08-1129</dd><dt class="dokid">DokumentID</dt><dd class="dokid">LTI/forskrift/2003-09-08-1129</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 13 s 2152</dd><dt class="dateInForce">I kraft fra</dt><dd class="dateInForce">2003-09-08</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-884</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§1-3</li><li>lov/1997-02-28-19/§25-15</li></ul></dd><dt class="dateOfPublication">Kunngjort</dt><dd class="dateOfPublication">2003-09-12</dd><dt class="journalNumber">Journalnummer</dt><dd class="journalNumber">2003-0960</dd><dt class="titleShort">Korttittel</dt><dd class="titleShort">Endr. i forskrift om arbeidsledighetstrygd</dd><dt class="title">Tittel</dt><dd class="title">Forskrift om endring i forskrift om arbeidsledighetstrygd ved tilpasning av EØS-avtalen vedlegg VI (Rfo (EØF) nr. 1408/71 kap 6), jf. kap 4 i lov av 17. juni 1966 nr. 12 om folketrygd og folketrygdloven av 28. februar 1997 nr. 19 § 1-3.</dd><dt class="miscInformation">Annet om dokumentet</dt><dd class="miscInformation">Fastsatt av Arbeids- og administrasjonsdepartementet 8. september 2003 med hjemmel i lov av 28. februar 1997 nr. 19 om folketrygd (folketrygdloven) § 1-3 og § 25-15. Jf. EØS-avtalen vedlegg VI nr. 1 (forordning (EØF) nr. 1408/71 kap. 6) og EFTA-konvensjonen vedlegg K artikkel 21, jf. tillegg 2.</dd><dt class="refid">RefID</dt><dd class="refid">forskrift/2003-09-08-1129</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om arbeidsledighetstrygd ved tilpasning av EØS-avtalen vedlegg VI (Rfo (EØF) nr. 1408/71 kap 6), jf. kap 4 i lov av 17. juni 1966 nr. 12 om folketrygd og folketrygdloven av 28. februar 1997 nr. 19 § 1-3.<ul class="tocSubUl"><li>I<ul class="tocSubUl"><li>§ 1-1. Vilkår for å få norske dagpenger i andre EØS-land og Sveits</li><li>§ 1-2. Tilbakekomst til Norge og tilmelding til Aetat</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-09-08-1129" id="dokument"><h1>Forskrift om endring i forskrift om arbeidsledighetstrygd ved tilpasning av EØS-avtalen vedlegg VI (Rfo (EØF) nr. 1408/71 kap 6), jf. kap 4 i lov av 17. juni 1966 nr. 12 om folketrygd og folketrygdloven av 28. februar 1997 nr. 19 § 1-3.</h1><section class="section" data-name="kapI" id="kapittel-1" data-lovdata-URL="LTI/forskrift/2003-09-08-1129/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 4. desember 1992 nr. 884 om arbeidsledighetstrygd ved tilpasning av EØS-avtalen vedlegg VI (Rfo (EØF) nr. 1408/71 kap 6), jf. kap 4 i lov av 17. juni 1966 nr. 12 om folketrygd og folketrygdloven av 28. februar 1997 nr. 19 § 1-3 gjøres følgende endringer:</article> <article class="defaultP" margin-top="true">Forskriftens tittel skal lyde:</article> <article class="defaultP" margin-top="true"><i>Forskrift om dagpenger under arbeidsløshet ved tilpasning av EØS-avtalen vedlegg VI nr. 1 (forordning (EØF) nr. 1408/71 kap. 6) og EFTA-konvensjonen vedlegg K artikkel 21, jf. tillegg 2</i></article> <article class="defaultP" margin-top="true">Hjemmelsfeltet skal lyde:</article><article class="legalP" id="kapittel-1-ledd-2">Fastsatt ved kgl.res. 4. desember 1992 med hjemmel i lov av 28. februar 1997 nr. 19 om folketrygd (folketrygdloven) § 1-3 og § 25-15. Fremmet av Arbeids- og administrasjonsdepartementet. Jf. EØS-avtalen vedlegg VI nr. 1 (forordning (EØF) nr. 1408/71 kap. 6) og EFTA-konvensjonen vedlegg K artikkel 21, jf. tillegg 2.</article> <article class="defaultP" margin-top="true">Overskriften til kapittel 1 skal lyde:</article><span class="futuretitle" id="kapittel-1-foreslåttittel-1">Kapittel 1. Trygdet i Norge som søker arbeid i andre EØS-land eller Sveits – forordningen artikkel 69</span> <article class="defaultP" margin-top="true">§ 1-1 og § 1-2 skal lyde:</article><article class="futureLegalArticle" data-name="§1-1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1-1</span>. <span class="legalArticleTitle">Vilkår for å få norske dagpenger i andre EØS-land og Sveits</span></span><article class="legalP" id="kapittel-1-foreslåttparagraf-1-ledd-1">Helt arbeidsløse personer som søker arbeid i andre EØS-land eller Sveits kan beholde norske dagpenger i inntil 3 måneder såfremt de etter å ha blitt arbeidsledige har stått tilmeldt Aetat som reell arbeidssøker i minst 4 uker før avreisen, med rett til dagpenger etter folketrygdloven kap. 4. Vedkommende må ha fylt kravet til å være reell arbeidssøker i minst 4 uker i løpet av de siste 12 ukene før avreise.</article><article class="legalP" id="kapittel-1-foreslåttparagraf-1-ledd-2">For å få rett til dagpenger i hele 3-månedersperioden, må tilmelding til arbeidsformidlingen i det annet EØS-land eller Sveits skje innen 7 dager etter avreise fra Norge. Aetat Arbeidsdirektoratet kan i unntakstilfeller forlenge 7-dagersfristen.</article><article class="legalP" id="kapittel-1-foreslåttparagraf-1-ledd-3">Det er kun adgang til å søke arbeid i andre EØS-land eller Sveits med dagpenger en gang pr. stønadsperiode.</article></article><article class="futureLegalArticle" data-name="§1-2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 1-2</span>. <span class="legalArticleTitle">Tilbakekomst til Norge og tilmelding til Aetat</span></span><article class="legalP" id="kapittel-1-foreslåttparagraf-2-ledd-1">Den som vender tilbake til Norge innen 3-månedersperioden utløper, kan etter forordningen artikkel 69 nr. 2 fortsette dagpengeutbetalingen fra Norge, såfremt de øvrige vilkår for rett til dagpenger er oppfylt.</article><article class="legalP" id="kapittel-1-foreslåttparagraf-2-ledd-2">Det er et vilkår at tilmelding til Aetat skjer innen 7 dager etter at vedkommende opphørte å stå tilmeldt arbeidsformidlingen i arbeidsøkerlandet og senest innen 3-månedersperiodens utløp.</article></article> <article class="defaultP" margin-top="true">§ 2-2 skal lyde:</article><article class="legalP" id="kapittel-1-ledd-3">Unntatt fra arbeidskravet i § 2-1 er personer som er omfattet av forordningen kap. 6 som enten har utført arbeid av et slikt omfang at han eller hun har vært omfattet av lovgivning om dagpenger ved arbeidsløshet eller har mottatt dagpenger ved arbeidsløshet i Norge innenfor en periode på 5 år regnet fra datoen vedkommende melder seg som arbeidssøkende hos Aetat, jf. Nordisk konvensjon om trygd artikkel 17 nr. 2 jf. nr. 3.</article><article class="legalP" id="kapittel-1-ledd-4">Unntak fra arbeidskravet etter første ledd gjelder kun ved overføring av trygde- og arbeidsperioder som er opptjent i et nordisk land.</article><article class="legalP" id="kapittel-1-ledd-5">Unntatt fra arbeidskravet i § 2-1 er etter EFTA-konvensjonen vedlegg K, jf. protokoll 1 til tillegg 2, norske borgere som blir helt arbeidsledige i Sveits etter å ha hatt oppholdstillatelse i Sveits på mindre enn ett år og som ikke fyller vilkårene for ytelse etter sveitsisk lovgivning, og som stiller seg til rådighet for arbeidsmarkedet i Norge.</article><article class="legalP" id="kapittel-1-ledd-6">Personer som faller inn under unntakene i første og tredje ledd må melde seg til Aetat innen 8 uker regnet fra flytting til Norge.</article> <article class="defaultP" margin-top="true">§ 3-1 skal lyde:</article><article class="legalP" id="kapittel-1-ledd-7">Arbeidsperioder utført som arbeidstaker i andre EØS-land eller Sveits likestilles med kravet om minste arbeidsinntekt (kvalifikasjonskravet) i folketrygdloven § 4-4.</article><article class="legalP" id="kapittel-1-ledd-8">Kvalifikasjonskravet anses oppfylt når det kan dokumenteres at søkeren har hatt fulltidsarbeid i minst 16 uker siste avsluttede kalenderår eller 32 uker i løpet av de tre siste avsluttede kalenderår før søknad om dagpenger settes frem.</article> <article class="defaultP" margin-top="true">§ 4-1 første ledd skal lyde:</article><article class="legalP" id="kapittel-1-ledd-9">Arbeidsperioder utført i andre EØS-land eller Sveits som gir rett til dagpenger etter folketrygdloven kap. 4, kan likestilles med arbeidsinntekt etter folketrygdloven § 4-11.</article> <article class="defaultP" margin-top="true">§ 4-2 skal lyde:</article><article class="legalP" id="kapittel-1-ledd-10">Arbeidsperioder og andre likestilte perioder utført i andre EØS-land eller Sveits i siste avsluttede kalenderår eller i gjennomsnitt av de tre siste avsluttede kalenderår før søknad om dagpenger settes frem, kan legges til grunn ved fastsettelse av dagpengegrunnlaget etter folketrygdloven § 4-11.</article><article class="legalP" id="kapittel-1-ledd-11">Ved fastsettelse av dagpengegrunnlaget på grunnlag av arbeidsperioder fra andre EØS-land eller Sveits, omgjøres arbeidsperioder til arbeidsinntekt ved å multiplisere antall arbeidsuker utført i andre EØS-land eller Sveits med den inntekt som skal danne grunnlag for beregningen etter forordningen artikkel 68.</article><article class="legalP" id="kapittel-1-ledd-12">Aetat Arbeidsdirektoratet gir nærmere regler om fastsettelse av dagpengegrunnlaget.</article> <article class="defaultP" margin-top="true">§ 4-4 skal lyde:</article><article class="legalP" id="kapittel-1-ledd-13">Barnetillegg etter folketrygdloven § 4-12, jf. forordningen artikkel 68 nr. 2, ytes også til forsørget barn som er bosatt i et annet EØS-land eller Sveits når den andre av foreldrene ikke mottar barnetillegg til dagpenger for samme barn.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-09-08-1129/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>