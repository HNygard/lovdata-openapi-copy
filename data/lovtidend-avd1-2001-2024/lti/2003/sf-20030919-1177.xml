<!DOCTYPE html><html lang="no"><head><title>Forskrift om endring i forskrift om beregning av solvensmarginkrav og solvensmarginkapital for norske skadeforsikringsselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-09-19-1177</dd><dt class="dokid">DokumentID</dt><dd class="dokid">LTI/forskrift/2003-09-19-1177</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 13 s 2171</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-05-19-482</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-39/§7-3</li><li>lov/1956-12-07-1/§4</li></ul></dd><dt class="dateOfPublication">Kunngjort</dt><dd class="dateOfPublication">2003-09-26</dd><dt class="journalNumber">Journalnummer</dt><dd class="journalNumber">2003-0983</dd><dt class="titleShort">Korttittel</dt><dd class="titleShort">Endr. i forskrift om solvensmargin, skadefors.</dd><dt class="title">Tittel</dt><dd class="title">Forskrift om endring i forskrift om beregning av solvensmarginkrav og solvensmarginkapital for norske skadeforsikringsselskaper.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 19. september 2003 med hjemmel i lov av 10. juni 1988 nr. 39 om forsikringsvirksomhet § 7-3 femte ledd og lov av 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (kredittilsynsloven) § 4 nr. 3. Jf. EØS-avtalens vedlegg IX kap. I nr. 2 (direktiv 73/239/EØF og direktiv 76/580/EØF) og nr. 7a (direktiv 92/49/EØF) og direktiv 2002/13/EF.</dd><dt class="refid">RefID</dt><dd class="refid">forskrift/2003-09-19-1177</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om beregning av solvensmarginkrav og solvensmarginkapital for norske skadeforsikringsselskaper.<ul class="tocSubUl"><li>I<ul class="tocSubUl"><li>§ 8a. Begrensninger</li><li>§ 12. Krav om refinansieringsplan mv. i særlige tilfeller</li><li>§ 14. Særregler for tilfeller der solvensmarginkravet er redusert i forhold til foregående regnskapsår</li><li>§ 15. Særlige fullmakter til Kredittilsynet</li><li>§ 16. Regulering av beløp i euro</li><li>§ 18. Overgangsbestemmelse vedrørende naturskadefondet</li><li>§ 19. Overgangsbestemmelse vedrørende forhøyede bruttopremier og forhøyede brutto erstatningskostnader</li><li>§ 20. Dispensasjoner</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-09-19-1177" id="dokument"><h1>Forskrift om endring i forskrift om beregning av solvensmarginkrav og solvensmarginkapital for norske skadeforsikringsselskaper.</h1><section class="section" data-name="kapI" id="kapittel-1" data-lovdata-URL="LTI/forskrift/2003-09-19-1177/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 19. mai 1995 nr. 482 om beregning av solvensmarginkrav og solvensmarginkapital for norske skadeforsikringsselskaper gjøres følgende endringer:</article> <article class="defaultP" margin-top="true">§ 2 ny definisjon «Bransje» skal lyde:</article> <article class="defaultP" margin-top="true"><i>Bransje:</i> Skadeforsikringsbransje som oppført i § 5-30 nr. 2 i forskrift av 16. desember 1998 nr. 1241 om årsregnskap m.m. for forsikringsselskaper.</article> <article class="defaultP" margin-top="true">§ 3 første ledd annet punktum skal lyde:</article><article class="legalP" id="kapittel-1-ledd-2">Solvensmarginen skal minst være:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-2-punkt-1"><article class="legalP" id="kapittel-1-ledd-2-punkt-1-ledd-1">3 mill. euro for risikoer som omfattes av klassene 10-15,</article></article></li><li data-li-identifier="-" data-name="-"><article class="listArticle" id="kapittel-1-ledd-2-punkt-2"><article class="legalP" id="kapittel-1-ledd-2-punkt-2-ledd-1">2 mill. euro for risikoer som omfattes av klassene 1-9 og 16-18.</article></article></li></ul></article> <article class="defaultP" margin-top="true">§ 4 skal lyde:</article><article class="legalP" id="kapittel-1-ledd-3">Beregningsgrunnlaget består av det største av følgende beløp:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-3-punkt-1"><article class="legalP" id="kapittel-1-ledd-3-punkt-1-ledd-1">samlet opptjent bruttopremie for skadeforsikring i siste regnskapsår,</article></article></li><li data-li-identifier="-" data-name="-"><article class="listArticle" id="kapittel-1-ledd-3-punkt-2"><article class="legalP" id="kapittel-1-ledd-3-punkt-2-ledd-1">samlet forfalt bruttopremie for skadeforsikring i siste regnskapsår.</article></article></li></ul></article><article class="legalP" id="kapittel-1-ledd-4">Premier annullert i løpet av regnskapsåret og skatte- og avgiftsbeløp fratrekkes beregningsgrunnlaget.</article><article class="legalP" id="kapittel-1-ledd-5">Bruttopremier som angitt i første ledd, skal forhøyes med 50 prosent for følgende bransjer:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-5-punkt-1"><article class="legalP" id="kapittel-1-ledd-5-punkt-1-ledd-1">Ansvarsforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-2"><article class="legalP" id="kapittel-1-ledd-5-punkt-2-ledd-1">Yrkesskadeforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-3"><article class="legalP" id="kapittel-1-ledd-5-punkt-3-ledd-1">Trygghetsforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-4"><article class="legalP" id="kapittel-1-ledd-5-punkt-4-ledd-1">P&amp;I-forsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-5-punkt-5"><article class="legalP" id="kapittel-1-ledd-5-punkt-5-ledd-1">Energiforsikringer.</article></article></li></ul></article><article class="legalP" id="kapittel-1-ledd-6">Beregningsgrunnlaget etter første og annet ledd inndeles i:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-6-punkt-1"><article class="legalP" id="kapittel-1-ledd-6-punkt-1-ledd-1">50 mill. euro av beregningsgrunnlaget eller hele beregningsgrunnlaget dersom dette er mindre enn 50 mill. euro, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-6-punkt-2"><article class="legalP" id="kapittel-1-ledd-6-punkt-2-ledd-1">den delen av beregningsgrunnlaget som overstiger 50 mill. euro.</article></article></li></ul></article><article class="legalP" id="kapittel-1-ledd-7">Solvensmarginkravet beregnes ved at 18 prosent av beløpet etter foregående ledd bokstav a og 16 prosent av beløpet etter foregående ledd bokstav b summeres og multipliseres med forholdet mellom summen av påløpne erstatninger for egen regning og summen av påløpne bruttoerstatninger for de tre siste regnskapsår. Forholdstallet kan ikke settes lavere enn 1/2.</article><article class="legalP" id="kapittel-1-ledd-8">Selskap med tillatelse til å overta livsforsikringer i form av rene risikoforsikringer av høyst ett års varighet, jf. forsikringsvirksomhetsloven § 1-2 tredje ledd, skal medregne opptjente bruttopremier og forfalte bruttopremier for denne delen av virksomheten i beregningsgrunnlaget som definert i første ledd. Tilsvarende gjelder for summen av påløpne erstatninger for egen regning og summen av påløpne bruttoerstatninger ved fastsettelse av kravet til selskapets solvensmargin etter fjerde ledd.</article> <article class="defaultP" margin-top="true">§ 5 annet, tredje og nytt fjerde ledd skal lyde:</article><article class="legalP" id="kapittel-1-ledd-9">Brutto erstatningskostnader som angitt i første ledd, skal forhøyes med 50 prosent for følgende bransjer:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-9-punkt-1"><article class="legalP" id="kapittel-1-ledd-9-punkt-1-ledd-1">Ansvarsforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-2"><article class="legalP" id="kapittel-1-ledd-9-punkt-2-ledd-1">Yrkesskadeforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-3"><article class="legalP" id="kapittel-1-ledd-9-punkt-3-ledd-1">Trygghetsforsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-4"><article class="legalP" id="kapittel-1-ledd-9-punkt-4-ledd-1">P&amp;I-forsikringer</article></article></li><li data-li-identifier="-" data-name="-"><article class="listArticle" id="kapittel-1-ledd-9-punkt-5"><article class="legalP" id="kapittel-1-ledd-9-punkt-5-ledd-1">Energiforsikringer.</article></article></li></ul></article><article class="legalP" id="kapittel-1-ledd-10">Beregningsgrunnlaget etter første og annet ledd inndeles i:<ul class="defaultList"><li data-li-identifier="a)" data-name="a)"><article class="listArticle" id="kapittel-1-ledd-10-punkt-1"><article class="legalP" id="kapittel-1-ledd-10-punkt-1-ledd-1">35 mill. euro av beregningsgrunnlaget eller hele beregningsgrunnlaget dersom dette er mindre enn 35 mill. euro, og</article></article></li><li data-li-identifier="b)" data-name="b)"><article class="listArticle" id="kapittel-1-ledd-10-punkt-2"><article class="legalP" id="kapittel-1-ledd-10-punkt-2-ledd-1">den delen av beregningsgrunnlaget som overstiger 35 mill. euro.</article></article></li></ul></article><article class="legalP" id="kapittel-1-ledd-11">Solvensmarginkravet beregnes ved at 26 prosent av beløpet etter foregående ledd bokstav a og 23 prosent av beløpet etter foregående ledd bokstav b summeres og multipliseres med forholdet mellom summen av påløpne erstatninger for egen regning og summen av påløpne bruttoerstatninger for de tre siste regnskapsår. Forholdstallet kan ikke settes lavere enn 1/2.</article> <article class="defaultP" margin-top="true">§ 5 nåværende fjerde ledd blir nytt femte ledd.</article> <article class="defaultP" margin-top="true">§ 5 nåværende femte ledd blir nytt sjette ledd og skal lyde:</article><article class="legalP" id="kapittel-1-ledd-12">Selskap med tillatelse til å overta livsforsikringer i form av rene risikoforsikringer av høyst ett års varighet, jf. forsikringsvirksomhetsloven § 1-2 tredje ledd, skal medregne påløpne bruttoerstatninger for denne delen av virksomheten i beregningsgrunnlaget som definert i første ledd. Tilsvarende gjelder for summen av påløpne erstatninger for egen regning og summen av påløpne bruttoerstatninger ved fastsettelse av kravet til selskapets solvensmargin etter fjerde ledd.</article> <article class="defaultP" margin-top="true">§ 8 første ledd skal lyde:</article><article class="legalP" id="kapittel-1-ledd-13">Selskapets samlede solvensmarginkapital er lik summen av selskapets ansvarlige kapital og annen solvensmarginkapital. Den ansvarlige kapitalen beregnes i samsvar med forskrift av 1. juni 1990 nr. 435 om beregning av ansvarlig kapital for finansinstitusjoner, oppgjørssentraler og verdipapirforetak. Kun tilleggskapital som tilfredsstiller vilkårene i nevnte forskrift § 4 nr. 2 og 3, kan medregnes i solvensmarginkapitalen.</article> <article class="defaultP" margin-top="true">§ 8 annet ledd nr. 3 oppheves.</article> <article class="defaultP" margin-top="true">§ 8 nytt tredje ledd skal lyde:</article><article class="legalP" id="kapittel-1-ledd-14">Dersom selskapet har neddiskontert hele eller deler av den samlede erstatningsavsetning for egen regning, skal det gjøres et fradrag i solvensmarginkapitalen for et beløp tilsvarende effekten av neddiskonteringen.</article> <article class="defaultP" margin-top="true">§ 8 nåværende tredje ledd blir nytt fjerde ledd.</article> <article class="defaultP" margin-top="true">Ny § 8a skal lyde:</article><article class="futureLegalArticle" data-name="§8a" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 8a</span>. <span class="legalArticleTitle">Begrensninger</span></span><article class="legalP" id="kapittel-1-foreslåttparagraf-1-ledd-1">Bestemmelsene gitt ved forskrift av 1. juni 1990 nr. 435 om beregning av ansvarlig kapital for finansinstitusjoner, oppgjørssentraler og verdipapirforetak § 8 bokstav a og b skal være oppfylt for all tilleggskapital som medregnes i solvensmarginkapitalen.</article><article class="legalP" id="kapittel-1-foreslåttparagraf-1-ledd-2">Ansvarlig lånekapital uten fastsatt løpetid kan inngå i solvensmarginkapitalen med et beløp som svarer til inntil 50 prosent av det laveste beløp av samlet solvensmarginkapital og solvensmarginkravet.</article><article class="legalP" id="kapittel-1-foreslåttparagraf-1-ledd-3">Ansvarlig lånekapital med fastsatt løpetid kan inngå i solvensmarginkapitalen med et beløp som svarer til inntil 25 prosent av det laveste beløp av samlet solvensmarginkapital og solvensmarginkravet.</article></article> <article class="defaultP" margin-top="true">§ 9 skal lyde:</article><article class="legalP" id="kapittel-1-ledd-15">Krav om tilleggspremier som et gjensidig selskap med variable premier har på medlemmer i løpet av regnskapsåret, kan etter samtykke fra Kredittilsynet medregnes i solvensmarginkapitalen med et beløp som svarer til inntil halvparten av differansen mellom maksimale premier og premier som faktisk innkreves. Beløpet kan ikke utgjøre mer enn 50 prosent av det laveste beløp av samlet solvensmarginkapital beregnet etter bestemmelsene i § 8 og § 8a og solvensmarginkravet beregnet etter bestemmelsene i kapittel 2. Beløpet kan heller ikke medregnes til dekning av det absolutte minstekravet til solvensmargin gitt ved § 3 første ledd annet punktum.</article> <article class="defaultP" margin-top="true">§ 11 første ledd annet punktum skal lyde:</article><article class="legalP" id="kapittel-1-ledd-16">Refinansieringsplanen skal godkjennes av Kredittilsynet.</article> <article class="defaultP" margin-top="true">§ 11 nytt annet ledd skal lyde:</article><article class="legalP" id="kapittel-1-ledd-17">Refinansieringsplanen skal minst omfatte opplysninger eller dokumentasjon som for de tre kommende regnskapsår viser:<ul class="defaultList"><li data-li-identifier="-" data-name="-"><article class="listArticle" id="kapittel-1-ledd-17-punkt-1"><article class="legalP" id="kapittel-1-ledd-17-punkt-1-ledd-1">En oversikt som gir detaljerte opplysninger vedrørende forventede inntekter og kostnader i tilknytning til direkte forsikringsvirksomhet samt mottatt og avgitt reassuranse.</article></article></li><li data-li-identifier="-" data-name="-"><article class="listArticle" id="kapittel-1-ledd-17-punkt-2"><article class="legalP" id="kapittel-1-ledd-17-punkt-2-ledd-1">En oversikt over de anslåtte administrasjonskostnader, inklusive provisjoner.</article></article></li><li data-li-identifier="-" data-name="-"><article class="listArticle" id="kapittel-1-ledd-17-punkt-3"><article class="legalP" id="kapittel-1-ledd-17-punkt-3-ledd-1">En prognose for utviklingen av balansen.</article></article></li><li data-li-identifier="-" data-name="-"><article class="listArticle" id="kapittel-1-ledd-17-punkt-4"><article class="legalP" id="kapittel-1-ledd-17-punkt-4-ledd-1">Estimater på de finansielle ressurser som er tiltenkt å dekke henholdsvis de inngåtte forsikringsforpliktelser og solvensmarginkravet.</article></article></li><li data-li-identifier="-" data-name="-"><article class="listArticle" id="kapittel-1-ledd-17-punkt-5"><article class="legalP" id="kapittel-1-ledd-17-punkt-5-ledd-1">En oversikt over den samlede reassuransepolitikk.</article></article></li></ul></article> <article class="defaultP" margin-top="true">§ 11 nåværende annet ledd blir tredje ledd der første punktum skal lyde:</article><article class="legalP" id="kapittel-1-ledd-18">Kredittilsynet kan i tilfeller som nevnt i første ledd begrense eller forby selskapets frie råderett over dets eiendeler.</article> <article class="defaultP" margin-top="true">Ny § 12 skal lyde:</article><article class="futureLegalArticle" data-name="§12" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Krav om refinansieringsplan mv. i særlige tilfeller</span></span><article class="legalP" id="kapittel-1-foreslåttparagraf-2-ledd-1">Dersom Kredittilsynet har grunn til å tro at de forhold som fremgår av lov av 6. desember 1996 nr. 75 om sikringsordninger for banker og offentlig administrasjon mv. av finansinstitusjoner § 3-1 første ledd vil inntreffe, kan Kredittilsynet kreve at selskapet fremlegger en refinansieringsplan. Etter at krav om fremleggelse av refinansieringsplan er fremsatt, skal Kredittilsynet unnlate å utstede solvenssertifikat frem til Kredittilsynet ikke lenger anser at forsikringstakernes rettigheter er i fare.</article><article class="legalP" id="kapittel-1-foreslåttparagraf-2-ledd-2">§ 11 annet ledd gjelder tilsvarende.</article><article class="legalP" id="kapittel-1-foreslåttparagraf-2-ledd-3">Dersom Kredittilsynet har grunn til å tro at forhold som nevnt i første ledd vil inntreffe som følge av at selskapets økonomiske situasjon forverres, kan Kredittilsynet pålegge selskapet et høyere solvensmarginkrav enn det som følger av kapittel 2, jf. kredittilsynsloven § 4 nr. 4. Størrelsen på det forhøyede solvensmarginkravet skal fastsettes på grunnlag av refinansieringsplanen omtalt i første og annet ledd.</article></article> <article class="defaultP" margin-top="true">Nåværende § 12 blir ny § 13.</article> <article class="defaultP" margin-top="true">Ny § 14, § 15 og § 16 skal lyde:</article><article class="futureLegalArticle" data-name="§14" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Særregler for tilfeller der solvensmarginkravet er redusert i forhold til foregående regnskapsår</span></span><article class="legalP" id="kapittel-1-foreslåttparagraf-3-ledd-1">Dersom solvensmarginkravet beregnet etter § 4 og § 5 er lavere enn solvensmarginkravet beregnet ved utløpet av foregående regnskapsår, skal solvensmarginkravet likevel være minst lik solvensmarginkravet ved utløpet av foregående regnskapsår multiplisert med forholdstallet mellom selskapets erstatningsavsetning for egen regning ved utløpet av siste regnskapsår og selskapets erstatningsavsetning for egen regning ved utløpet av foregående regnskapsår. Forholdstallet i første punktum skal ikke under noen omstendighet settes høyere enn 1.</article></article><article class="futureLegalArticle" data-name="§15" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Særlige fullmakter til Kredittilsynet</span></span><article class="legalP" id="kapittel-1-foreslåttparagraf-4-ledd-1">Kredittilsynet kan pålegge selskapet å nedjustere verdien av alle elementer som kan inngå i solvensmarginkapitalen, dersom markedsverdien av disse elementer har blitt betydelig endret etter utgangen av siste regnskapsår.</article><article class="legalP" id="kapittel-1-foreslåttparagraf-4-ledd-2">Kredittilsynet kan pålegge selskapet å begrense gjenforsikringskontraktenes effekt på solvensmarginkravet utover det som følger av § 4 fjerde ledd og § 5 fjerde ledd, dersom gjenforsikringskontraktenes art eller kvalitet er blitt betraktelig endret siden siste regnskapsår eller gjenforsikringskontraktene ikke innebærer noen eller bare en ubetydelig risikooverføring.</article></article><article class="futureLegalArticle" data-name="§16" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Regulering av beløp i euro</span></span><article class="legalP" id="kapittel-1-foreslåttparagraf-5-ledd-1">Beløpene i euro fastsatt i § 3 første ledd, § 4 tredje ledd og § 5 tredje ledd skal reguleres 20. september hvert år med utgangspunkt i utviklingen av den europeiske konsumprisindeksen som offentliggjøres av Eurostat. Beløpene reguleres første gang 20. september 2003.</article><article class="legalP" id="kapittel-1-foreslåttparagraf-5-ledd-2">Reguleringen gjennomføres ved at beløpene angitt i første ledd økes med den prosentvise endringen i den europeiske konsumprisindeksen i perioden fra 20. mars 2002 til datoen for regulering. De regulerte beløp avrundes oppover til nærmeste 100.000 euro. Dersom den prosentvise endringen siden forrige regulering er mindre enn 5 prosent foretas ingen ny regulering.</article></article> <article class="defaultP" margin-top="true">Nåværende § 13 blir ny § 17.</article> <article class="defaultP" margin-top="true">Ny § 18, § 19 og § 20 skal lyde:</article><article class="futureLegalArticle" data-name="§18" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 18</span>. <span class="legalArticleTitle">Overgangsbestemmelse vedrørende naturskadefondet</span></span><article class="legalP" id="kapittel-1-foreslåttparagraf-6-ledd-1">Frem til og med 31. desember 2004 kan selskapet medregne 100 prosent av naturskadefondet i solvensmarginkapitalen.</article><article class="legalP" id="kapittel-1-foreslåttparagraf-6-ledd-2">Frem til og med 31. desember 2005 kan selskapet medregne 75 prosent av naturskadefondet i solvensmarginkapitalen.</article><article class="legalP" id="kapittel-1-foreslåttparagraf-6-ledd-3">Frem til og med 31. desember 2006 kan selskapet medregne 50 prosent av naturskadefondet i solvensmarginkapitalen.</article><article class="legalP" id="kapittel-1-foreslåttparagraf-6-ledd-4">Frem til og med 31. desember 2007 kan selskapet medregne 25 prosent av naturskadefondet i solvensmarginkapitalen.</article></article><article class="futureLegalArticle" data-name="§19" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 19</span>. <span class="legalArticleTitle">Overgangsbestemmelse vedrørende forhøyede bruttopremier og forhøyede brutto erstatningskostnader</span></span><article class="legalP" id="kapittel-1-foreslåttparagraf-7-ledd-1">Frem til og med 20. mars 2004 forhøyes ikke § 4 annet ledd og § 5 annet ledd.</article><article class="legalP" id="kapittel-1-foreslåttparagraf-7-ledd-2">Frem til og med 20. mars 2005 kan det benyttes en prosentsats i § 4 annet ledd og § 5 annet ledd på 12,5 prosent.</article><article class="legalP" id="kapittel-1-foreslåttparagraf-7-ledd-3">Frem til og med 20. mars 2006 kan det benyttes en prosentsats i § 4 annet ledd og § 5 annet ledd på 25 prosent.</article><article class="legalP" id="kapittel-1-foreslåttparagraf-7-ledd-4">Frem til og med 20. mars 2007 kan det benyttes en prosentsats i § 4 annet ledd og § 5 annet ledd på 37,5 prosent.</article></article><article class="futureLegalArticle" data-name="§20" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 20</span>. <span class="legalArticleTitle">Dispensasjoner</span></span><article class="legalP" id="kapittel-1-foreslåttparagraf-8-ledd-1">Frem til 31. desember 2006 kan Kredittilsynet gi gjensidige skadeforsikringsselskap som har en begrenset bransjekonsesjon eller arbeider i et avgrenset geografisk område, dispensasjon fra minstekravet til solvensmargin i § 3 i denne forskrift.</article></article> <article class="defaultP" margin-top="true">Nåværende § 14 blir ny § 21.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-09-19-1177/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft 1. januar 2004 og skal anvendes første gang for regnskapsår som begynner i 2004.</article></section></main></body></html>