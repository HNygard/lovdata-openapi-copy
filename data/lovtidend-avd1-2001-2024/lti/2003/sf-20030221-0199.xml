<!DOCTYPE html><html lang="no"><head><title>Forskrift om internkontroll for å oppfylle lov om vassdrag og grunnvann.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-21-199</dd><dt class="dokid">DokumentID</dt><dd class="dokid">LTI/forskrift/2003-02-21-199</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 398</dd><dt class="dateInForce">I kraft fra</dt><dd class="dateInForce">2003-02-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-11-24-82/§53</li><li>lov/2000-11-24-82/§54</li><li>lov/2000-11-24-82/§58</li></ul></dd><dt class="dateOfPublication">Kunngjort</dt><dd class="dateOfPublication">2003-02-25</dd><dt class="journalNumber">Journalnummer</dt><dd class="journalNumber">2003-0214</dd><dt class="titleShort">Korttittel</dt><dd class="titleShort">Forskrift om internkontroll, vannressursloven</dd><dt class="title">Tittel</dt><dd class="title">Forskrift om internkontroll for å oppfylle lov om vassdrag og grunnvann.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. februar 2003 med hjemmel i lov av 24. november 2000 nr. 82 om vassdrag og grunnvann (vannressursloven) § 53, § 54 og § 58. Fremmet av Olje- og energidepartementet.</dd><dt class="refid">RefID</dt><dd class="refid">forskrift/2003-02-21-199</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om internkontroll for å oppfylle lov om vassdrag og grunnvann.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Internkontroll</li><li>§ 5. Dokumentasjon</li><li>§ 6. Tilsynsmyndighet</li><li>§ 7. Unntak</li><li>§ 8. Tvangsmulkt</li><li>§ 9. Straff</li><li>§ 10. Gebyr</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-21-199" id="dokument"><h1>Forskrift om internkontroll for å oppfylle lov om vassdrag og grunnvann.</h1><article class="legalArticle" data-lovdata-URL="LTI/forskrift/2003-02-21-199/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Denne forskrift skal sikre en systematisk gjennomføring av tiltak slik at krav fastsatt i eller i medhold av vannressursloven blir oppfylt.</article></article><article class="legalArticle" data-lovdata-URL="LTI/forskrift/2003-02-21-199/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-1-punkt-1"><article class="legalP" id="paragraf-2-ledd-1-punkt-1-ledd-1">vassdragsanlegg som er konsesjonspliktige etter vannressursloven med forskrifter, lov av 15. mars 1940 nr. 3 om vassdragene, jf. vannressursloven § 66 annet ledd, og lov av 14. desember 1917 nr. 17 om vasdragsreguleringer,</article></article></li><li data-li-identifier="b)" data-name="b)"><article class="listArticle" id="paragraf-2-ledd-1-punkt-2"><article class="legalP" id="paragraf-2-ledd-1-punkt-2-ledd-1">kraftverk som utnytter slike reguleringer,</article></article></li><li data-li-identifier="c)" data-name="c)"><article class="listArticle" id="paragraf-2-ledd-1-punkt-3"><article class="legalP" id="paragraf-2-ledd-1-punkt-3-ledd-1">vassdragsanlegg omfattet av forskrift av 15. desember 2000 nr. 1271 om sikkerhet og tilsyn med vassdragsanlegg, og</article></article></li><li data-li-identifier="d)" data-name="d)"><article class="listArticle" id="paragraf-2-ledd-1-punkt-4"><article class="legalP" id="paragraf-2-ledd-1-punkt-4-ledd-1">grunnvannstiltak som er konsesjonspliktige etter vannressursloven.</article></article></li></ul></article></article><article class="legalArticle" data-lovdata-URL="LTI/forskrift/2003-02-21-199/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskrift betyr<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>internkontroll</i> systematiske tiltak som sikrer at den ansvarlige planlegger, bygger og driver sine vassdragsanlegg/grunnvannstiltak i samsvar med krav fastsatt i eller i medhold av vannressursloven,</article></article></li></ul></article><article class="legalP" id="paragraf-3-ledd-2">b) <i>den ansvarlige</i> for vassdragsanlegg/grunnvannstiltak er eieren av vassdragsanlegget/grunnvannstiltaket. NVE kan etter søknad godkjenne andre enn eieren som den ansvarlige dersom det foreligger særlige grunner. Eieren og den som overtar som den ansvarlige må ha inngått skriftlig avtale som regulerer forholdet mellom dem.</article></article><article class="legalArticle" data-lovdata-URL="LTI/forskrift/2003-02-21-199/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Internkontroll</span></h2><article class="legalP" id="paragraf-4-ledd-1">Anlegg og tiltak som omfattes av § 2 må underlegges internkontroll i samsvar med denne forskrift.</article><article class="legalP" id="paragraf-4-ledd-2">Internkontrollen skal tilpasses virksomhetens art, aktiviteter, risikoforhold og størrelse i det omfang som er nødvendig for å etterleve krav fastsatt i eller i medhold av vannressursloven.</article><article class="legalP" id="paragraf-4-ledd-3">Internkontroll innebærer at virksomheten skal:<ul class="defaultList"><li data-li-identifier="1)" data-name="1)"><article class="listArticle" id="paragraf-4-ledd-3-punkt-1"><article class="legalP" id="paragraf-4-ledd-3-punkt-1-ledd-1">sørge for at de lover og forskrifter som gjelder for virksomheten er tilgjengelig, og ha oversikt over krav fastsatt i eller medhold av vannressursloven,</article></article></li><li data-li-identifier="2)" data-name="2)"><article class="listArticle" id="paragraf-4-ledd-3-punkt-2"><article class="legalP" id="paragraf-4-ledd-3-punkt-2-ledd-1">ha oversikt over virksomhetens vassdragsanlegg/grunnvannstiltak, herunder ajourførte hovedtegninger med hoveddata,</article></article></li><li data-li-identifier="3)" data-name="3)"><article class="listArticle" id="paragraf-4-ledd-3-punkt-3"><article class="legalP" id="paragraf-4-ledd-3-punkt-3-ledd-1">sørge for at arbeidstakerne har de kunnskaper og ferdigheter som skal til for å sikre at vassdragsanlegget/grunnvannstiltaket og driften av dette oppfyller krav fastsatt i eller i medhold av vannressursloven, samt medvirker til at samlet kunnskap og erfaring utnyttes,</article></article></li><li data-li-identifier="4)" data-name="4)"><article class="listArticle" id="paragraf-4-ledd-3-punkt-4"><article class="legalP" id="paragraf-4-ledd-3-punkt-4-ledd-1">fastsette målbare kriterier for internkontrollen av anlegg og tiltak,</article></article></li><li data-li-identifier="5)" data-name="5)"><article class="listArticle" id="paragraf-4-ledd-3-punkt-5"><article class="legalP" id="paragraf-4-ledd-3-punkt-5-ledd-1">ha oversikt over virksomhetens organisasjon, herunder hvordan det kvalifiserte personell er organisert med ansvar, oppgaver og myndighet for oppfyllelse av krav fastsatt i eller i medhold av vannressursloven,</article></article></li><li data-li-identifier="6)" data-name="6)"><article class="listArticle" id="paragraf-4-ledd-3-punkt-6"><article class="legalP" id="paragraf-4-ledd-3-punkt-6-ledd-1">foreta og protokollere de registreringer virksomheten finner nødvendig for å dokumentere at virksomheten drives i samsvar med krav i lov, forskrift, konsesjon og manøvreringsreglement. Det skal fremgå hvor lenge registreringene skal være tilgjengelige for tilsynsmyndigheten,</article></article></li><li data-li-identifier="7)" data-name="7)"><article class="listArticle" id="paragraf-4-ledd-3-punkt-7"><article class="legalP" id="paragraf-4-ledd-3-punkt-7-ledd-1">kartlegge farer og problemer og på denne bakgrunn vurdere risiko og eventuelle tiltak for å redusere risikoforholdene, samt kontrollere at man har utarbeidet nødvendige beredskapsplaner etter vannressursloven § 38,</article></article></li><li data-li-identifier="8)" data-name="8)"><article class="listArticle" id="paragraf-4-ledd-3-punkt-8"><article class="legalP" id="paragraf-4-ledd-3-punkt-8-ledd-1">kartlegge særlige problemområder som kan oppstå i forhold til naturmiljø og landskap, kulturmiljø og kulturminner under planlegging, bygging og drift av vassdragsanlegg/grunnvannstiltak,</article></article></li><li data-li-identifier="9)" data-name="9)"><article class="listArticle" id="paragraf-4-ledd-3-punkt-9"><article class="legalP" id="paragraf-4-ledd-3-punkt-9-ledd-1">iverksette rutiner for avviksbehandling, forebyggende og korrigerende tiltak,</article></article></li><li data-li-identifier="10)" data-name="10)"><article class="listArticle" id="paragraf-4-ledd-3-punkt-10"><article class="legalP" id="paragraf-4-ledd-3-punkt-10-ledd-1">foreta systematisk overvåkning og gjennomgang av internkontrollen for å sikre at den fungerer som forutsatt, f.eks. interne revisjoner.</article></article></li></ul></article></article><article class="legalArticle" data-lovdata-URL="LTI/forskrift/2003-02-21-199/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h2><article class="legalP" id="paragraf-5-ledd-1">Internkontrollen skal dokumenteres i den form og det omfang som er nødvendig på bakgrunn av virksomhetens art, aktiviteter, risikoforhold og størrelse. Dokumentasjon som følger av krav i eller i medhold av vannressursloven, for eksempel instrukser, tillatelser, godkjenninger og sertifikater, skal inngå i internkontrollen.</article><article class="legalP" id="paragraf-5-ledd-2">Skriftlig dokumentasjon etter denne forskrift skal minst omfatte de krav til virksomheten som følger av § 4 tredje ledd nr. 3 til og med nr. 10.</article></article><article class="legalArticle" data-lovdata-URL="LTI/forskrift/2003-02-21-199/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynsmyndighet</span></h2><article class="legalP" id="paragraf-6-ledd-1">NVE fører tilsyn med oppfyllelse av denne forskrift.</article></article><article class="legalArticle" data-lovdata-URL="LTI/forskrift/2003-02-21-199/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" id="paragraf-7-ledd-1">NVE kan i enkeltvedtak eller forskrift gi unntak fra denne forskrift når særlige grunner foreligger.</article></article><article class="legalArticle" data-lovdata-URL="LTI/forskrift/2003-02-21-199/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tvangsmulkt</span></h2><article class="legalP" id="paragraf-8-ledd-1">For å sikre at bestemmelser i forskriften eller i vedtak i medhold av forskriften blir gjennomført, kan vassdragsmyndigheten pålegge den ansvarlige tvangsmulkt til staten i samsvar med vannressursloven § 60.</article></article><article class="legalArticle" data-lovdata-URL="LTI/forskrift/2003-02-21-199/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" id="paragraf-9-ledd-1">Den ansvarlige for vassdragsanlegg/grunnvannstiltak som forsettlig eller uaktsomt overtrer bestemmelser i denne forskrift, straffes med bøter eller fengsel i samsvar med vannressursloven § 63.</article></article><article class="legalArticle" data-lovdata-URL="LTI/forskrift/2003-02-21-199/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Gebyr</span></h2><article class="legalP" id="paragraf-10-ledd-1">NVE kan kreve inn gebyr til dekning av kostnader for tilsyn med oppfyllelse av denne forskrift.</article><article class="legalP" id="paragraf-10-ledd-2">For oppfølging av bestemmelsene i forskrift av 15. desember 2000 nr. 1271 om sikkerhet og tilsyn med vassdragsanlegg fastsettes gebyret ut fra en dams bruddkonsekvens, høyde og oppdemt magasinvolum. For mindre dammer eller andre vassdragsanlegg enn dammer kan det fastsettes minstesatser.</article><article class="legalP" id="paragraf-10-ledd-3">For miljøtilsyn ved oppfølging av anlegg i forbindelse med kraftproduksjon fastsettes gebyret på grunnlag av midlere årsproduksjon i kraftverket. Ved mindre anlegg kan det fastsettes minstesatser.</article><article class="legalP" id="paragraf-10-ledd-4">For anlegg uten tilknytning til kraftproduksjon kan det fastsettes standardgebyrer.</article></article><article class="legalArticle" data-lovdata-URL="LTI/forskrift/2003-02-21-199/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" id="paragraf-11-ledd-1">Denne forskrift trer i kraft straks.</article><article class="legalP" id="paragraf-11-ledd-2">Virksomhet som omfattes av forskrift om sikkerhet og tilsyn med vassdragsanlegg og underliggende forskrifter må utøve internkontroll som sikrer at krav fastsatt i disse forskriftene blir oppfylt fra ikrafttredelsesdato.</article><article class="legalP" id="paragraf-11-ledd-3">Alle andre vassdragsanlegg/grunnvannstiltak som omfattes av § 2 må utøve slik internkontroll senest 1. januar 2005.</article></article></main></body></html>