<!DOCTYPE html><html lang="no"><head><title>Forskrift om satellittbasert overvåkning av fiske- og fangstfartøyers aktivitet i fiskevernsonen ved Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-26-405</dd><dt class="dokid">DokumentID</dt><dd class="dokid">LTI/forskrift/2003-03-26-405</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 580</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-12-17-91/§4</li><li>forskrift/1977-06-03-6/§3</li></ul></dd><dt class="dateOfPublication">Kunngjort</dt><dd class="dateOfPublication">2003-04-01</dd><dt class="journalNumber">Journalnummer</dt><dd class="journalNumber">2003-0349</dd><dt class="titleShort">Korttittel</dt><dd class="titleShort">Forskr. om satellittovervåkning, fiskevernsonen</dd><dt class="title">Tittel</dt><dd class="title">Forskrift om satellittbasert overvåkning av fiske- og fangstfartøyers aktivitet i fiskevernsonen ved Svalbard.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 26. mars 2003 med hjemmel i lov av 17. desember 1976 nr. 91 om Norges økonomiske sone § 4, jf. forskrift av 3. juni 1977 nr. 6 om fiskevernsone ved Svalbard § 3 nr. 13.</dd><dt class="refid">RefID</dt><dd class="refid">forskrift/2003-03-26-405</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om satellittbasert overvåkning av fiske- og fangstfartøyers aktivitet i fiskevernsonen ved Svalbard.<ul class="tocSubUl"><li>§ 1. Virkeområde</li><li>§ 2. Sporing</li><li>§ 3. Utstyr</li><li>§ 4. Feil</li><li>§ 5. Krav til utbedring av feil</li><li>§ 6. Straff og inndragning</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-26-405" id="dokument"><h1>Forskrift om satellittbasert overvåkning av fiske- og fangstfartøyers aktivitet i fiskevernsonen ved Svalbard.</h1><article class="legalArticle" data-lovdata-URL="LTI/forskrift/2003-03-26-405/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskrift gjelder ved fiske i fiskevernsonen ved Svalbard for norske og utenlandske fartøy av ethvert slag som driver fiske eller fangst i ervervsøyemed.</article></article><article class="legalArticle" data-lovdata-URL="LTI/forskrift/2003-03-26-405/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sporing</span></h2><article class="legalP" id="paragraf-2-ledd-1">Fartøy som nevnt i § 1 over 24 meter største lengde og som oppholder seg i fiskevernsonen ved Svalbard skal ha installert om bord satellittsporingsutstyr og skal være underlagt sporing fra Fiskeridirektoratet eller være underlagt sporing med vidererapportering til Fiskeridirektoratet.</article><article class="legalP" id="paragraf-2-ledd-2">Sporingsutstyret skal automatisk sende fortløpende meldinger i maskinlesbar form minst 1 gang per time og ved inngang og utgang av fiskevernsonen.</article><article class="legalP" id="paragraf-2-ledd-3">Meldingen skal inneholde følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-2-ledd-3-punkt-1"><article class="legalP" id="paragraf-2-ledd-3-punkt-1-ledd-1">entydig identifikasjon av fartøyet,</article></article></li><li data-li-identifier="b)" data-name="b)"><article class="listArticle" id="paragraf-2-ledd-3-punkt-2"><article class="legalP" id="paragraf-2-ledd-3-punkt-2-ledd-1">fartøyets geografiske posisjon i rapporteringsøyeblikket med en posisjonsfeil på under 500 meter med et konfidensintervall på 99%,</article></article></li><li data-li-identifier="c)" data-name="c)"><article class="listArticle" id="paragraf-2-ledd-3-punkt-3"><article class="legalP" id="paragraf-2-ledd-3-punkt-3-ledd-1">dato og tidspunkt for fartøyets posisjon,</article></article></li><li data-li-identifier="d)" data-name="d)"><article class="listArticle" id="paragraf-2-ledd-3-punkt-4"><article class="legalP" id="paragraf-2-ledd-3-punkt-4-ledd-1">fart og kurs i rapporteringsøyeblikket.</article></article></li></ul></article><article class="legalP" id="paragraf-2-ledd-4">Fiskeridirektoratet kan fastsette nærmere regler om vidererapportering til Fiskeridirektoratet av meldinger i henhold til denne bestemmelse.</article></article><article class="legalArticle" data-lovdata-URL="LTI/forskrift/2003-03-26-405/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utstyr</span></h2><article class="legalP" id="paragraf-3-ledd-1">Fartøyet skal ha installert om bord satellittsporingsutstyr som tilfredsstiller kravene til godkjenning av slikt utstyr. Fiskeridirektoratet fastsetter nærmere bestemmelser om krav til utstyr som skal benyttes til satellittsporing i fiskevernsonen ved Svalbard.</article><article class="legalP" id="paragraf-3-ledd-2">I en overgangsperiode kan Fiskeridirektoratet godta bruk av utstyr som ikke fyller de til enhver tid fastsatte krav til utstyr.</article></article><article class="legalArticle" data-lovdata-URL="LTI/forskrift/2003-03-26-405/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Feil</span></h2><article class="legalP" id="paragraf-4-ledd-1">Dersom det oppstår feil i forbindelse med satellittsporing, slik at Fiskeridirektoratet ikke mottar meldingene som nevnt i § 2, skal fartøyet minst hver 12. time sende slik melding via telefaks eller telegram. Dette gjelder også inngangs- og utgangsmelding, som skal sendes uten unødig opphold.</article></article><article class="legalArticle" data-lovdata-URL="LTI/forskrift/2003-03-26-405/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til utbedring av feil</span></h2><article class="legalP" id="paragraf-5-ledd-1">Dersom det har oppstått feil ved fartøyets satellittsporingsutstyr slik at kravene i § 2 ikke kan oppfylles, skal utstyret repareres eller erstattes innen en måned. Etter denne fristen kan ikke fartøyet starte fiske eller fangst i fiskevernsonen ved Svalbard uten satellittsporingsutstyr som tilfredstiller kravene i § 2 og § 3. Dersom det oppstår slik feil mens fartøyet er på feltet og turen varer i mer enn en måned, må utstyret repareres eller erstattes så snart fartøyet kommer til havn. Fartøyet kan ikke fortsette fisket eller fangsten eller starte fiske eller fangst på nytt uten satellittsporingsutstyr som tilfredstiller kravene i § 2 og § 3.</article></article><article class="legalArticle" data-lovdata-URL="LTI/forskrift/2003-03-26-405/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff og inndragning</span></h2><article class="legalP" id="paragraf-6-ledd-1">Forsettlig eller uaktsom overtredelse av bestemmelser gitt i eller i medhold av denne forskrift er gjenstand for straff og inndragning etter bestemmelsene i lov av 17. desember 1976 nr. 91 om Norges økonomiske sone § 8 og § 9. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2003-03-26-405/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" id="paragraf-7-ledd-1">Denne forskrift trer i kraft 1. januar 2004.</article></article></main></body></html>