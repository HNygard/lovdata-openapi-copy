<!DOCTYPE html><html lang="no"><head><title>Forskrift om lån til omsorgsboliger, sykehjemsplasser og lokaler for omsorgstiltak fra Den Norske Stats Husbank.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-07-10-957</dd><dt class="dokid">DokumentID</dt><dd class="dokid">LTI/forskrift/2003-07-10-957</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 11 s 1790</dd><dt class="dateInForce">I kraft fra</dt><dd class="dateInForce">2003-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-01-29-98</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-03-01-3/§1</li><li>lov/1946-03-01-3/§21</li></ul></dd><dt class="dateOfPublication">Kunngjort</dt><dd class="dateOfPublication">2003-07-18</dd><dt class="journalNumber">Journalnummer</dt><dd class="journalNumber">2003-0821</dd><dt class="titleShort">Korttittel</dt><dd class="titleShort">Forskrift om husbanklån til omsorgsbolig mv</dd><dt class="title">Tittel</dt><dd class="title">Forskrift om lån til omsorgsboliger, sykehjemsplasser og lokaler for omsorgstiltak fra Den Norske Stats Husbank.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 10. juli 2003 med hjemmel i lov av 1. mars 1946 nr. 3 om Den Norske Stats Husbank § 1 og § 21.</dd><dt class="refid">RefID</dt><dd class="refid">forskrift/2003-07-10-957</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lån til omsorgsboliger, sykehjemsplasser og lokaler for omsorgstiltak fra Den Norske Stats Husbank.<ul class="tocSubUl"><li>§ 1. Formål</li><li>§ 2. Hvem som kan få lån</li><li>§ 3. Hva det kan gis lån til</li><li>§ 4. Låneutmåling</li><li>§ 5. Sikkerhet for lånet</li><li>§ 6. Rente- og avdragsvilkår</li><li>§ 7. Nærmere retningslinjer</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-07-10-957" id="dokument"><h1>Forskrift om lån til omsorgsboliger, sykehjemsplasser og lokaler for omsorgstiltak fra Den Norske Stats Husbank.</h1><article class="legalArticle" data-lovdata-URL="LTI/forskrift/2003-07-10-957/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Låneordningen skal stimulere til bygging, kjøp og utbedring av sykehjemsplasser og boliger tilrettelagt for heldøgns pleie- og omsorgstjenester (omsorgsboliger) ut fra lokale behov til de som på grunn av alder, funksjonshemming, funksjonsnedsettelse eller sykdom har behov for det.</article></article><article class="legalArticle" data-lovdata-URL="LTI/forskrift/2003-07-10-957/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvem som kan få lån</span></h2><article class="legalP" id="paragraf-2-ledd-1">Enhver som etablerer bolig- og omsorgstilbud omhandlet i § 3.</article></article><article class="legalArticle" data-lovdata-URL="LTI/forskrift/2003-07-10-957/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva det kan gis lån til</span></h2><article class="legalP" id="paragraf-3-ledd-1">Husbanken kan gi lån til omsorgsboliger, sykehjemsplasser og lokaler for omsorgstiltak i forbindelse med oppføring, kjøp og utbedring/ombygging, til<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">Sykehjemsplasser eller boform for heldøgns omsorg og pleie etter lov av 19. november 1982 nr. 66 om helsetjenesten i kommunene § 1-3 annet ledd nr. 6.</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">Omsorgsboliger med eller uten tilknyttede servicelokaler/fellesareal, og som er tilrettelagt slik at det er mulig å gi heldøgns omsorg og pleie etter lov av 19. november 1982 nr. 66 om helsetjenesten i kommunene § 1-3 annet ledd og lov av 13. desember 1991 nr. 81 om sosiale tjenester § 4-2. Kommunen må dokumentere at det er opprettet heldøgns pleie- og omsorgstjeneste i kommunen.</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">Lokaler for omsorgstiltak er servicelokaler, dagsentra mv., etablert i forbindelse med kommunenes omsorgstjenester.</article></article></li><li data-li-identifier="4." data-name="4."><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1">Sykehjemsplasser eller boform for heldøgns pleie og omsorg i utlandet, som oppfyller krav i retningslinjene gitt i medhold av § 7.</article></article></li><li data-li-identifier="5." data-name="5."><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1">Omsorgsboliger i utlandet med eller uten tilknyttede servicelokaler/fellesareal, som oppfyller krav i retningslinjene gitt i medhold av § 7.</article></article></li></ul></article><article class="legalP" id="paragraf-3-ledd-2">Forskriften gjelder ikke for boliger eller sykehjemsplasser som kommer inn under fylkeskommunens ansvarsområde.</article></article><article class="legalArticle" data-lovdata-URL="LTI/forskrift/2003-07-10-957/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Låneutmåling</span></h2><article class="legalP" id="paragraf-4-ledd-1">For kommuner kan det gis fullfinansiering av omsorgsboliger, sykehjemsplasser og omsorgstiltak av tilpasset størrelse og standard. For andre låntakere kan Husbanken gi fullfinansiering dersom det foreligger avtaler om kommunal disponering. Departementet fastsetter hvor lenge kommunen må disponere boligen eller sykehjemsplassen.</article><article class="legalP" id="paragraf-4-ledd-2">Hvis det ikke skal inngås avtale om disponering av boligene eller sykehjemsplassene gjelder vanlige regler for låneutmåling.</article></article><article class="legalArticle" data-lovdata-URL="LTI/forskrift/2003-07-10-957/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhet for lånet</span></h2><article class="legalP" id="paragraf-5-ledd-1">Lån til kommuner gis uten pantesikkerhet.</article><article class="legalP" id="paragraf-5-ledd-2">Lån til andre skal som hovedregel gis med 1. prioritets pantesikkerhet. Ved fullfinansiering og i andre særlige tilfeller kan Husbanken kreve garanti for hele eller deler av lånet.</article><article class="legalP" id="paragraf-5-ledd-3">Når eiendommen ligger i utlandet, gis lån mot garanti og/eller pant i fast eiendom.</article></article><article class="legalArticle" data-lovdata-URL="LTI/forskrift/2003-07-10-957/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rente- og avdragsvilkår</span></h2><article class="legalP" id="paragraf-6-ledd-1">Rente- og avdragsvilkårene fastsettes av departementet og Husbanken etter retningslinjer vedtatt av Stortinget.</article></article><article class="legalArticle" data-lovdata-URL="LTI/forskrift/2003-07-10-957/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere retningslinjer</span></h2><article class="legalP" id="paragraf-7-ledd-1">Husbankens hovedstyre gir nærmere retningslinjer for gjennomføringen av ordningen og om krav til standard og tilrettelegging.</article></article><article class="legalArticle" data-lovdata-URL="LTI/forskrift/2003-07-10-957/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" id="paragraf-8-ledd-1">Forskriften trer i kraft 1. august 2003.</article><article class="legalP" id="paragraf-8-ledd-2">Forskrift av 29. januar 1998 nr. 98 om lån til omsorgsboliger, sykehjemsplasser og lokaler for omsorgstiltak fra Den Norske Stats Husbank oppheves fra samme dato.</article></article></main></body></html>