<!DOCTYPE html><html lang="no"><head><title>Vedtekter for Norsk kulturminnefond.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-07-285</dd><dt class="dokid">DokumentID</dt><dd class="dokid">LTI/forskrift/2003-03-07-285</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 509</dd><dt class="dateInForce">I kraft fra</dt><dd class="dateInForce">2003-03-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">2003-03-11</dd><dt class="lastupdated">Rettet</dt><dd class="lastupdated">2003-02-13 (paragrafnummer)</dd><dt class="journalNumber">Journalnummer</dt><dd class="journalNumber">2003-0286</dd><dt class="titleShort">Korttittel</dt><dd class="titleShort">Vedtekter for Norsk kulturminnefond</dd><dt class="title">Tittel</dt><dd class="title">Vedtekter for Norsk kulturminnefond.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 7. mars 2003 med hjemmel i Stortingets vedtak av 21. juni 2002, jf. St.prp.nr.63 (2001–2002). Fremmet av Miljøverndepartementet.</dd><dt class="refid">RefID</dt><dd class="refid">forskrift/2003-03-07-285</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Vedtekter for Norsk kulturminnefond.<ul class="tocSubUl"><li>§ 1. Navn og rettslig stilling</li><li>§ 2. Formål</li><li>§ 3. Fondets kapital og plasseringen av den</li><li>§ 4. Bruken av fondets midler</li><li>§ 5. Fondets ledelse</li><li>§ 6. Styret</li><li>§ 7. Styrets oppgaver</li><li>§ 8. Styrets arbeidsform</li><li>§ 9. Daglig leder</li><li>§ 10. Faggruppe</li><li>§ 11. Klageadgang</li><li>§ 12. Revisjon</li><li>§ 13. Vedtektsendringer</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-07-285" id="dokument"><h1>Vedtekter for Norsk kulturminnefond.</h1><article class="legalArticle" data-lovdata-URL="LTI/forskrift/2003-03-07-285/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Navn og rettslig stilling</span></h2><article class="legalP" id="paragraf-1-ledd-1">Norsk kulturminnefond er et statlig organ som hører under Miljøverndepartementet. Fondet er opprettet ved Stortingets vedtak av 21. juni 2002, jf. St.prp.nr.63 (2001–2002).</article></article><article class="legalArticle" data-lovdata-URL="LTI/forskrift/2003-03-07-285/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" id="paragraf-2-ledd-1">Fondet skal bidra til samspill mellom offentlige og private midler for å sikre at et mangfold av kulturminner og kulturmiljøer bevares og aktiviseres som grunnlag for opplevelse, kunnskap, utvikling og verdiskaping. Fondet skal stimulere til samarbeid og økt medvirkning fra eiere og næringsliv, utløse privat kapital og støtte lokale og regionale partnerskap og spleiselag.</article><article class="legalP" id="paragraf-2-ledd-2">Fondet skal arbeide for å initiere og stimulere gode prosjekter innenfor tematiske og faglige satsingsområder.</article><article class="legalP" id="paragraf-2-ledd-3">Fondet kan brukes innenfor hele kulturminnefeltet, herunder kulturhistorisk verdifulle kirker.</article></article><article class="legalArticle" data-lovdata-URL="LTI/forskrift/2003-03-07-285/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fondets kapital og plasseringen av den</span></h2><article class="legalP" id="paragraf-3-ledd-1">Fondets kapital skaffes ved bevilgninger over statsbudsjettet. Fondets midler plasseres på konto i statskassen med rente tilsvarende 10-års statsobligasjonslån. Opptjente renter godskrives fondets konto hvert år pr. 31. desember.</article><article class="legalP" id="paragraf-3-ledd-2">Ved behandlingen av de årlige statsbudsjett bevilger Stortinget avkastningen som inntekt og bruken av avkastningen som utgift på statsbudsjettet. Den årlige avkastningen stilles til disposisjon for fondets styre gjennom tildelingsbrev fra Miljøverndepartementet.</article></article><article class="legalArticle" data-lovdata-URL="LTI/forskrift/2003-03-07-285/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bruken av fondets midler</span></h2><article class="legalP" id="paragraf-4-ledd-1">Den årlige avkastningen av fondets kapital brukes etter styrets nærmere beslutning til tilskudd til kulturminnetiltak i samsvar med fondets formål, jf. § 2, og til dekning av utgifter til forvaltningen av fondet, herunder utgifter til fondets styre og administrasjon.</article><article class="legalP" id="paragraf-4-ledd-2">Minst 1/3 av fondets avkastning bør over tid nyttes til fredete kulturminner og kulturmiljøer. Prosjekter som gir synergieffekter, som utløser private midler eller betydelig egeninnsats skal som hovedregel prioriteres. Det skal i gjennomsnitt være en privat medfinansieringsandel på rundt 50 prosent i de prosjektene fondet engasjerer seg i. Den private medfinansieringen skal som hovedregel være på minst 30 prosent i det enkelte prosjekt.</article><article class="legalP" id="paragraf-4-ledd-3">Ved behandling av søknader bør prosjekter som kommer allmennheten til gode prioriteres.</article></article><article class="legalArticle" data-lovdata-URL="LTI/forskrift/2003-03-07-285/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fondets ledelse</span></h2><article class="legalP" id="paragraf-5-ledd-1">Fondet ledes av et styre og en daglig leder.</article></article><article class="legalArticle" data-lovdata-URL="LTI/forskrift/2003-03-07-285/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Styret</span></h2><article class="legalP" id="paragraf-6-ledd-1">Fondet skal ha et styre med fem medlemmer og tre varamedlemmer. Medlemmenes og varamedlemmenes tjenestetid er fire år. Et styremedlem kan gjenoppnevnes en gang.</article><article class="legalP" id="paragraf-6-ledd-2">Styrets medlemmer med varamedlemmer, herunder styrets leder og nestleder, oppnevnes av Miljøverndepartementet.</article></article><article class="legalArticle" data-lovdata-URL="LTI/forskrift/2003-03-07-285/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Styrets oppgaver</span></h2><article class="legalP" id="paragraf-7-ledd-1">Styret forvalter fondet i samsvar med og innenfor de rammer som følger av Stortingets vedtak om opprettelsen av fondet, disse vedtekter, bestemmelser om bruk av midlene i Stortingets årlige bevilgningsvedtak, samt de regler som gjelder for forvaltning av statlige fond, departementets tildelingsbrev og andre vedtak truffet av Stortinget eller departementet.</article><article class="legalP" id="paragraf-7-ledd-2">Innenfor de rammer som følger av første ledd, skal styret fremme fondets formål og i denne forbindelse treffe vedtak om bruk av fondets midler, jf. § 4.</article><article class="legalP" id="paragraf-7-ledd-3">Styret skal sørge for en forsvarlig organisering av fondets virksomhet.</article><article class="legalP" id="paragraf-7-ledd-4">Styret skal blant annet:<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-4-punkt-1"><article class="legalP" id="paragraf-7-ledd-4-punkt-1-ledd-1">forestå kontakten mellom departementet og fondet</article></article></li><li data-li-identifier="-" data-name="-"><article class="listArticle" id="paragraf-7-ledd-4-punkt-2"><article class="legalP" id="paragraf-7-ledd-4-punkt-2-ledd-1">fastsette virksomhetsplan med utgangspunkt i tildelingsbrev fra departementet og påse at virksomhetsplanen blir fulgt opp</article></article></li><li data-li-identifier="-" data-name="-"><article class="listArticle" id="paragraf-7-ledd-4-punkt-3"><article class="legalP" id="paragraf-7-ledd-4-punkt-3-ledd-1">vedta årlige budsjett for fondets virksomhet</article></article></li><li data-li-identifier="-" data-name="-"><article class="listArticle" id="paragraf-7-ledd-4-punkt-4"><article class="legalP" id="paragraf-7-ledd-4-punkt-4-ledd-1">hvert år avgi årsrapport og årsregnskap for det foregående år. Årsrapporten og årsregnskapet skal sendes Miljøverndepartementet etter nærmere retningslinjer fra departementet</article></article></li><li data-li-identifier="-" data-name="-"><article class="listArticle" id="paragraf-7-ledd-4-punkt-5"><article class="legalP" id="paragraf-7-ledd-4-punkt-5-ledd-1">sørge for utlysning av tilskuddsmidler og treffe vedtak om tilskudd én, eventuelt to ganger i året.</article></article></li></ul></article></article><article class="legalArticle" data-lovdata-URL="LTI/forskrift/2003-03-07-285/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Styrets arbeidsform</span></h2><article class="legalP" id="paragraf-8-ledd-1">Styret holder møter minst to ganger i året. Et styremedlem og daglig leder kan kreve at det avholdes styremøte for behandling av en bestemt sak.</article><article class="legalP" id="paragraf-8-ledd-2">Styret treffer vedtak i møte. Styret er vedtaksført når minst tre styremedlemmer, herunder styrets leder eller nestleder er til stede.</article><article class="legalP" id="paragraf-8-ledd-3">En beslutning av styret krever at flertallet av de medlemmene som deltar i behandlingen av en sak, har stemt for. Ved stemmelikhet gjelder det som lederen, eller i dennes fravær, nestlederen har stemt for.</article><article class="legalP" id="paragraf-8-ledd-4">Daglig leder har rett og plikt til å delta i styremøtene og til å uttale seg, med mindre styret for den enkelte sak bestemmer noe annet.</article><article class="legalP" id="paragraf-8-ledd-5">Det skal føres protokoll over styrets møter.</article></article><article class="legalArticle" data-lovdata-URL="LTI/forskrift/2003-03-07-285/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Daglig leder</span></h2><article class="legalP" id="paragraf-9-ledd-1">Fondet skal ha en daglig leder som tilsettes av styret på åremål for en periode på seks år. Åremålsperioden kan fornyes en gang. Styret fastsetter daglig leders lønns- og arbeidsvilkår.</article><article class="legalP" id="paragraf-9-ledd-2">Daglig leder står for den daglige ledelsen av fondets virksomhet og skal følge de retningslinjer og pålegg styret har gitt. Daglig leder har ansvaret for den løpende driften av fondets administrasjon og tilsetter i den forbindelse personell. Organisering av sekretariatsfunksjonen utover dette, besluttes av styret.</article><article class="legalP" id="paragraf-9-ledd-3">Den daglige ledelsen omfatter ikke saker av stor betydning eller av uvanlig art for fondet.</article></article><article class="legalArticle" data-lovdata-URL="LTI/forskrift/2003-03-07-285/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Faggruppe</span></h2><article class="legalP" id="paragraf-10-ledd-1">Fondet skal nedsette en eller flere faggrupper som skal arbeide med særskilte saker eller saksområder. Faggruppen møtes en til to ganger årlig i forbindelse med søknadsbehandlingen.</article></article><article class="legalArticle" data-lovdata-URL="LTI/forskrift/2003-03-07-285/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klageadgang</span></h2><article class="legalP" id="paragraf-11-ledd-1">Eventuelle begrensninger/unntak i klageadgangen reguleres i egen forskrift.</article></article><article class="legalArticle" data-lovdata-URL="LTI/forskrift/2003-03-07-285/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Revisjon</span></h2><article class="legalP" id="paragraf-12-ledd-1">Fondets regnskap skal revideres av Riksrevisjonen.</article></article><article class="legalArticle" data-lovdata-URL="LTI/forskrift/2003-03-07-285/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Vedtektsendringer</span></h2><article class="legalP" id="paragraf-13-ledd-1">Departementet kan vedta vedtektsendringer som ikke gjelder fondets formål eller som for øvrig er av vesentlig betydning for gjennomføringen av dette. Dette gjelder også begrensninger/unntak fra klageadgangen, jf. § 11.</article></article><article class="legalArticle" data-lovdata-URL="LTI/forskrift/2003-03-07-285/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" id="paragraf-14-ledd-1">Vedtektene trer i kraft straks.</article></article></main></body></html>