<!DOCTYPE html><html lang="no"><head><title>Forskrift om endring i forskrift om lokal luftkvalitet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-21-1360</dd><dt class="dokid">DokumentID</dt><dd class="dokid">LTI/forskrift/2003-11-21-1360</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2474</dd><dt class="dateInForce">I kraft fra</dt><dd class="dateInForce">2003-11-21</dd><dt class="changesToDocuments">Endrer</dt><dd class="changesToDocuments"><ul><li>forskrift/2002-10-04-1088</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§5</li><li>lov/1981-03-13-6/§9</li><li>lov/1981-03-13-6/§39</li><li>lov/1981-03-13-6/§49</li><li>lov/1981-03-13-6/§51</li><li>lov/1981-03-13-6/§81</li></ul></dd><dt class="dateOfPublication">Kunngjort</dt><dd class="dateOfPublication">2003-11-21</dd><dt class="lastupdated">Rettet</dt><dd class="lastupdated">2003-11-27 (Omnummerering av paragrafer og kommentarer)</dd><dt class="journalNumber">Journalnummer</dt><dd class="journalNumber">2003-1132</dd><dt class="titleShort">Korttittel</dt><dd class="titleShort">Endr. i forskrift om lokal luftkvalitet</dd><dt class="title">Tittel</dt><dd class="title">Forskrift om endring i forskrift om lokal luftkvalitet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. november 2003 med hjemmel i lov av 13. mars 1981 nr. 6 om vern mot forurensninger og om avfall (Forurensningsloven) § 5, § 9, § 39, § 49, § 51 og § 81. Fremmet av Miljøverndepartementet. Jf. EØS-avtalen vedlegg XX nr. 13d (direktiv 2000/69/EF), nr. 13e (direktiv 1999/30/EF), nr. 14a (direktiv 96/62/EF) og nr. 21ag (direktiv 2002/3/EF).</dd><dt class="refid">RefID</dt><dd class="refid">forskrift/2003-11-21-1360</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om lokal luftkvalitet.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Kapitlets virkeområde</li><li>§ 12. Overvåking av og informasjon om konsentrasjonen av bakkenær ozon i byområder og bynære områder</li><li>§ 13. Overvåking av og informasjon om konsentrasjonen av bakkenær ozon i spredt bebygde strøk</li><li>§ 14. Unntak</li><li>§ 15. Tvangsmulkt</li><li>§ 16. Straff</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-21-1360" id="dokument"><h1>Forskrift om endring i forskrift om lokal luftkvalitet.</h1><section class="section" data-name="kapI" id="kapittel-1" data-lovdata-URL="LTI/forskrift/2003-11-21-1360/KAPITTEL_1"><h2 data-text-align="center">I</h2><article class="legalP" id="kapittel-1-ledd-1">I forskrift av 4. oktober 2002 nr. 1088 om lokal luftkvalitet gjøres følgende endringer:</article> <article class="defaultP" margin-top="true">Ny kapitteloverskrift skal lyde:</article> <article class="defaultP" margin-top="true"><i>Kapittel I. Lokal luftkvalitet</i></article> <article class="defaultP" margin-top="true">§ 1 og § 2 skal lyde:</article><article class="futureLegalArticle" data-name="§1" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Formål</span></span><article class="legalP" id="kapittel-1-foreslåttparagraf-1-ledd-1">Denne forskriften har som formål å fremme menneskers helse og trivsel og beskytte vegetasjon og økosystemer ved å sette minstekrav til luftkvalitet og sikre at disse blir overholdt, og ved å sette krav til overvåking av og informasjon om konsentrasjonen av bakkenær ozon.</article></article><article class="futureLegalArticle" data-name="§2" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 2</span>. <span class="legalArticleTitle">Kapitlets virkeområde</span></span><article class="legalP" id="kapittel-1-foreslåttparagraf-2-ledd-1">Dette kapitlet omfatter stoffene:<ul class="defaultList"><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-1"><article class="legalP" id="kapittel-1-foreslåttparagraf-2-ledd-1-punkt-1-ledd-1">svevestøv (PM<sub>2,5</sub> og PM<sub>10</sub> )</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-2"><article class="legalP" id="kapittel-1-foreslåttparagraf-2-ledd-1-punkt-2-ledd-1">nitrogenoksider og nitrogendioksid</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-3"><article class="legalP" id="kapittel-1-foreslåttparagraf-2-ledd-1-punkt-3-ledd-1">svoveldioksid</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-4"><article class="legalP" id="kapittel-1-foreslåttparagraf-2-ledd-1-punkt-4-ledd-1">bly</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-5"><article class="legalP" id="kapittel-1-foreslåttparagraf-2-ledd-1-punkt-5-ledd-1">benzen</article></article></li><li data-li-identifier="-" data-name="-"><article class="listArticle" id="kapittel-1-foreslåttparagraf-2-ledd-1-punkt-6"><article class="legalP" id="kapittel-1-foreslåttparagraf-2-ledd-1-punkt-6-ledd-1">karbonmonoksid.</article></article></li></ul></article></article> <article class="defaultP" margin-top="true">§ 3 fjerde ledd skal lyde:</article><article class="legalP" id="kapittel-1-ledd-2">Tillatelse etter forurensningsloven § 11 fritar ikke for plikter etter dette kapitlet.</article> <article class="defaultP" margin-top="true">§ 4 annet ledd skal lyde:</article><article class="legalP" id="kapittel-1-ledd-3">Kommunen kan gi nødvendige pålegg for å sikre at kravene i dette kapitlet overholdes, herunder gi pålegg om gjennomføring av tiltak for å sikre overholdelse av kravene i § 6, samt gi pålegg om opplysningsplikt og undersøkelse iht. forurensningsloven § 49 og § 51. Kommunen kan også pålegge de ansvarlige iht. § 3 å gjennomføre plikter etter § 7, § 8, § 9 og § 10.</article> <article class="defaultP" margin-top="true">§ 4 femte ledd skal lyde:</article><article class="legalP" id="kapittel-1-ledd-4">Kommunen kan i det enkelte tilfelle gjøre vedtak om at plikter som eieren av et anlegg har etter dette kapitlet i stedet skal ligge på en annen som driver virksomhet som forurenser. I særlige tilfeller kan kommunen pålegge den ansvarlige for et anlegg å gjennomføre plikter etter dette kapitlet selv om anlegget ikke bidrar vesentlig til konsentrasjonen av de enkelte stoffene.</article> <article class="defaultP" margin-top="true">§ 5 tredje ledd skal lyde:</article><article class="legalP" id="kapittel-1-ledd-5">Kommunen kan pålegge eiere av mindre fyringsanlegg å dekke kostnadene forbundet med mindre fyringsanleggs andel av pliktene i § 3 jf. § 6, § 7, § 8 og § 10. Kommunestyret kan gi forskrift om gebyrer for saksbehandling og kontroll av krav gitt i dette kapitlet. Gebyrene kan kreves av de ansvarlige etter § 3, samt av eiere av mindre fyringsanlegg, og skal settes slik at de samlet ikke overstiger kommunens kostnader ved saksbehandlingen eller kontrollordningen, jf. forurensningsloven § 52a. Gebyret er tvangsgrunnlag for utlegg.</article> <article class="defaultP" margin-top="true">§ 8 første ledd skal lyde:</article><article class="legalP" id="kapittel-1-ledd-6">Viser målinger iht. § 7 i en sone eller i et større byområde fare for overskridelse av en eller flere av grenseverdiene i § 6 flere enn det tillatte antall ganger, skal det foretas en tiltaksutredning som redegjør for nødvendige tiltak for å tilfredsstille kravene i dette kapitlet. Fare for overskridelse foreligger når toleransemarginen i det angitte år i nedenstående tabell overskrides.</article> <article class="defaultP" margin-top="true">§ 10 andre ledd skal lyde:</article><article class="legalP" id="kapittel-1-ledd-7">Kommunen fører tilsyn med at bestemmelsene i dette kapitlet overholdes.</article> <article class="defaultP" margin-top="true">Ny kapitteloverskrift etter § 11 skal lyde:</article> <article class="defaultP" margin-top="true"><i>Kapittel II. Overvåking av konsentrasjonen av bakkenær ozon</i></article> <article class="defaultP" margin-top="true">Nye § 12 og § 13 skal lyde:</article><article class="futureLegalArticle" data-name="§12" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Overvåking av og informasjon om konsentrasjonen av bakkenær ozon i byområder og bynære områder</span></span><article class="legalP" id="kapittel-1-foreslåttparagraf-3-ledd-1">I sone 1 angitt i vedlegg 1 skal det etableres to målestasjoner for overvåking av konsentrasjonen av bakkenær ozon i sonen. En av målestasjonene skal være plassert i indre Oslo by. En målestasjon skal være plassert på egnet sted i nærheten av byen. Det skal også etableres en måler for overvåking av NO<sub>2</sub> og en måler for overvåking av VOC. Disse målerne skal være plassert i Oslo indre by.</article><article class="legalP" id="kapittel-1-foreslåttparagraf-3-ledd-2">I sone 2, Bergen kommune, skal det etableres en bynær målestasjon for overvåking av konsentrasjonen av bakkenær ozon.</article><article class="legalP" id="kapittel-1-foreslåttparagraf-3-ledd-3">I Skien kommune skal det etableres en bynær målestasjon for overvåking av konsentrasjonen av bakkenær ozon i sone 4 angitt i vedlegg 1. På denne målestasjonen skal det også etableres en måler for overvåking av NO<sub>2</sub> .</article><article class="legalP" id="kapittel-1-foreslåttparagraf-3-ledd-4">Den eller de som står for en vesentlig del av det lokale bidraget til dannelse av bakkenær ozon i sonen eller området hvor det skal måles, skal være ansvarlig for etablering og drift av målestasjonene i henhold til denne paragraf. Statens forurensningstilsyn vedtar i tvilstilfelle eller der det ikke oppnås enighet, hvem som anses som ansvarlig etter denne paragraf.</article><article class="legalP" id="kapittel-1-foreslåttparagraf-3-ledd-5">Den eller de som er ansvarlige for etablering og drift av målestasjonene etter denne paragraf skal sørge for at informasjon om konsentrasjonen av bakkenær ozon gjøres tilgjengelig for allmennheten. Denne informasjonen skal oppdateres minst en gang hver dag. Det skal i det minste informeres om alle overskridelser av det langsiktige målet for bakkenær ozon angitt i vedlegg 2, og hva effekten av disse overskridelsene kan være.</article><article class="legalP" id="kapittel-1-foreslåttparagraf-3-ledd-6">Ved overskridelse av informasjonsterskelen og alarmterskelen angitt i vedlegg 2, skal den ansvarlige varsle allmennheten om dette. Allmennheten skal også informeres i rimelig tid ved forventede overskridelser av alarmterskelen. Varselet skal inneholde slik informasjon som angitt i vedlegg 2.</article><article class="legalP" id="kapittel-1-foreslåttparagraf-3-ledd-7">Den ansvarlige for etablering og drift av målestasjonene skal rapportere alle overskridelser av tidsfestede mål, langsiktige mål og informasjons- og alarmtersklene for bakkenær ozon angitt i vedlegg 2, til Statens forurensningstilsyn. Statens forurensningstilsyn kan gi nærmere retningslinjer om hvordan rapporteringen skal skje.</article><article class="legalP" id="kapittel-1-foreslåttparagraf-3-ledd-8">Statens forurensningstilsyn eller den Miljøverndepartementet bestemmer kan i det enkelte tilfelle stille nærmere krav til antall og plassering av målestasjoner, prosedyrer, metoder og dokumentasjon for å sikre at dataene har tilfredsstillende kvalitet.</article></article><article class="futureLegalArticle" data-name="§13" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Overvåking av og informasjon om konsentrasjonen av bakkenær ozon i spredt bebygde strøk</span></span><article class="legalP" id="kapittel-1-foreslåttparagraf-4-ledd-1">Statens forurensningstilsyn skal sørge for etablering av målestasjoner for overvåking av bakkenær ozon utenfor tettbebygde strøk i sonene 4 til 7 angitt i vedlegg 1.</article><article class="legalP" id="kapittel-1-foreslåttparagraf-4-ledd-2">Statens forurensningstilsyn skal sørge for at informasjon om konsentrasjonen av bakkenær ozon gjøres tilgjengelig for allmennheten. Denne informasjonen skal oppdateres minst en gang hver dag. Det skal i det minste informeres om alle overskridelser av det langsiktige målet for bakkenær ozon angitt i vedlegg 2, og hva effekten av disse overskridelsene kan være.</article><article class="legalP" id="kapittel-1-foreslåttparagraf-4-ledd-3">Allmennheten skal informeres i rimelig tid ved faktiske eller forventede overskridelser av alarmterskelen angitt i vedlegg 2. Varselet skal inneholde slik informasjon som angitt i vedlegg 2.</article><article class="legalP" id="kapittel-1-foreslåttparagraf-4-ledd-4">Statens forurensningstilsyn skal også sørge for at årlige rapporter om konsentrasjonen av bakkenær ozon gjøres tilgjengelig for allmennheten. De årlige rapportene skal i det minste inneholde informasjon om alle overskridelser av tidsfestede mål, langsiktige mål og informasjons- og alarmtersklene angitt i vedlegg 2, og en vurdering av effektene av disse overskridelsene.</article></article> <article class="defaultP" margin-top="true">Ny kapitteloverskrift etter § 13 skal lyde:</article> <article class="defaultP" margin-top="true"><i>Kapittel III. Felles bestemmelser</i></article> <article class="defaultP" margin-top="true">Tidligere § 12 – § 14 blir § 14 – § 16 og skal lyde:</article><article class="futureLegalArticle" data-name="§14" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Unntak</span></span><article class="legalP" id="kapittel-1-foreslåttparagraf-5-ledd-1">Statens forurensningstilsyn eller den Miljøverndepartementet bestemmer, kan i særlige tilfeller gjøre unntak fra forskriftens krav.</article></article><article class="futureLegalArticle" data-name="§15" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Tvangsmulkt</span></span><article class="legalP" id="kapittel-1-foreslåttparagraf-6-ledd-1">For å sikre at bestemmelsene i forskriften kapittel I eller vedtak i medhold av bestemmelser gitt i medhold av forskriften kapittel I overholdes, kan kommunen fastsette tvangsmulkt, jf. forurensningsloven § 73. Statens forurensningstilsyn kan på samme måte fastsette tvangsmulkt knyttet til vedtak etter § 10 første ledd annet punktum og kapittel II.</article></article><article class="futureLegalArticle" data-name="§16" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Straff</span></span><article class="legalP" id="kapittel-1-foreslåttparagraf-7-ledd-1">Overtredelse av forskriften eller av vedtak i medhold av forskriften straffes etter forurensningsloven § 78 og straffeloven § 48a og § 48b, hvis forholdet ikke går inn under en strengere straffebestemmelse.</article></article> <article class="defaultP" margin-top="true">Tidligere § 15 blir ny § 17.</article> <article class="defaultP" margin-top="true">Nytt vedlegg 2 skal lyde:</article><span class="futuretitle" id="kapittel-1-foreslåttittel-1">Vedlegg 2</span> <article class="defaultP" margin-top="true"><i>Tidsfestede mål for bakkenær ozon:</i><table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Mål for 2010</i></th></tr></thead><tbody><tr><td data-text-align="left" data-vertical-align="top">1. Mål for beskyttelse av helse</td><td data-text-align="left" data-vertical-align="top">Maksimum daglig 8-timers gjennomsnitt.</td><td data-text-align="left" data-vertical-align="top">120 μg/m<sup>3</sup> skal ikke overskrides mer enn 25 dager per kalenderår, i gjennomsnitt over tre år.</td></tr><tr><td data-text-align="left" data-vertical-align="top">2. Mål for beskyttelse av vegetasjon</td><td data-text-align="left" data-vertical-align="top">AOT40,<sup class="footnotereference" data-footnotereferencevalue="1" data-unique-footnote-counter="1">1</sup> beregnet fra 1-times verdier fra mai til juli.</td><td data-text-align="left" data-vertical-align="top">18.000 μg/m<sup>3</sup> · timer i gjennomsnitt over 5 år.</td></tr></tbody></table></article> <article class="defaultP" margin-top="true"><i>Langsiktige mål for bakkenær ozon:</i><table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Langsiktig mål</i></th></tr></thead><tbody><tr><td data-text-align="left" data-vertical-align="top">1. Langsiktig mål for beskyttelse av helse</td><td data-text-align="left" data-vertical-align="top">Maksimum daglig 8-timers gjennomsnitt innenfor et kalenderår.</td><td data-text-align="left" data-vertical-align="top">120 μg/m<sup>3</sup></td></tr><tr><td data-text-align="left" data-vertical-align="top">2. Langsiktig mål for beskyttelse av vegetasjon</td><td data-text-align="left" data-vertical-align="top">AOT40, beregnet fra 1-times verdier fra mai til juli.</td><td data-text-align="left" data-vertical-align="top">6.000 μg/m<sup>3</sup> · timer</td></tr></tbody></table></article> <article class="defaultP" margin-top="true"><i>Informasjons- og alarmterskler for bakkenær ozon:</i><table><thead><tr><th data-text-align="left" data-vertical-align="top" /><th data-text-align="left" data-vertical-align="top"><i>Parameter</i></th><th data-text-align="left" data-vertical-align="top"><i>Terskel</i></th></tr></thead><tbody><tr><td data-text-align="left" data-vertical-align="top">Informasjonsterskel</td><td data-text-align="left" data-vertical-align="top">1-times gjennomsnitt.</td><td data-text-align="left" data-vertical-align="top">180 μg/m<sup>3</sup></td></tr><tr><td data-text-align="left" data-vertical-align="top">Alarmterskel</td><td data-text-align="left" data-vertical-align="top">1-times gjennomsnitt (a).</td><td data-text-align="left" data-vertical-align="top">240 μg/m<sup>3</sup></td></tr></tbody></table></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> AOT40 betyr summen av differansene mellom timeskonsentrasjoner større enn 80 μg/m<sup>3</sup> og 80 μg/m<sup>3</sup> . Målingene av timeskonsentrasjoner skal gjøres over en gitt periode hvor det kun brukes 1-times verdier målt mellom kl. 0800 og 2000.</article></footer> <article class="defaultP" margin-top="true"><i>Krav til informasjon ved overskridelser av terskler</i></article><article class="legalP" id="kapittel-1-ledd-8">Ved overskridelse av informasjonsterskelen og alarmterskelen skal offentligheten minimum varsles om:<ul class="defaultList"><li data-li-identifier="1." data-name="1."><article class="listArticle" id="kapittel-1-ledd-8-punkt-1"><article class="legalP" id="kapittel-1-ledd-8-punkt-1-ledd-1">Lokalisering, type terskel som overskrides, varighet av overskridelse, høyeste time og 8-timers konsentrasjon.</article></article></li><li data-li-identifier="2." data-name="2."><article class="listArticle" id="kapittel-1-ledd-8-punkt-2"><article class="legalP" id="kapittel-1-ledd-8-punkt-2-ledd-1">Prognose for følgende ettermiddag/dag (-er) om: <ul class="defaultList"><li data-li-identifier="-" data-name="-"><article class="listArticle" id="kapittel-1-ledd-8-punkt-2-ledd-1-punkt-1"><article class="legalP" id="kapittel-1-ledd-8-punkt-2-ledd-1-punkt-1-ledd-1">berørt geografisk område knyttet til informasjons- og/eller alarmterskel</article></article></li><li data-li-identifier="-" data-name="-"><article class="listArticle" id="kapittel-1-ledd-8-punkt-2-ledd-1-punkt-2"><article class="legalP" id="kapittel-1-ledd-8-punkt-2-ledd-1-punkt-2-ledd-1">forventet endring av forurensningsnivå.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-ledd-8-punkt-3"><article class="legalP" id="kapittel-1-ledd-8-punkt-3-ledd-1">Informasjon om følsomme befolkningsgrupper, beskrivelse av mulige symptomer, anbefalte forholdsregler og angi hvor ytterligere informasjon finnes.</article></article></li></ul></article> <article class="defaultP" margin-top="true"><i>Kommentarer til nye § 12 skal lyde:</i></article><article class="legalP" id="kapittel-1-ledd-9">Forskriften fastlegger hvor det skal gjennomføres målinger. Dette vil tilfredsstille ozondirektivets minimumsantall til målinger. Målingen skal gjennomføres av den ansvarlige for dannelse av bakkenær ozon. Plikten til å gjennomføre måling og varsling er selvstendig og er ikke avhengig av pålegg e.l. fra forurensningsmyndigheten.</article><article class="legalP" id="kapittel-1-ledd-10">Den ansvarlige etter dette kapittel følger samme definisjon som i første kapittel, dvs. eier av forurensende anlegg som bidrar vesentlig til lokale utslipp av forurensede stoffer som bidrar til dannelsen av bakkenær ozon. Den ansvarlige skal dekke de nødvendige kostnader ved gjennomføringen av pliktene etter dette kapittel.</article><article class="legalP" id="kapittel-1-ledd-11">Definisjonen av «en vesentlig del av det lokale bidraget» skal forståes på samme måte som i forskriften kap. I § 3, dvs. de som i alminnelighet bidrar med 20% eller mer av den lokalt skapte totalbelastningen. For øvrig vises til kommentarene til § 3.</article><article class="legalP" id="kapittel-1-ledd-12">Referansemetoder for måling som angitt i gjeldende EU-direktiver, skal benyttes i de tilfeller det foreligger slike. Andre metoder kan bare benyttes hvis det kan dokumenters et tilstrekkelig samsvar med referansemetoder for de enkelte komponenter. Krav knyttet til plassering av målestasjoner vil fremgå av kvalitetssikringssystemet som er utarbeidet i forbindelse med forskriften. I veileder til forskrift om lokal luftkvalitet gis utfyllende beskrivelse av måling og rapportering av ozon.</article><article class="legalP" id="kapittel-1-ledd-13">Det vil være hensiktsmessig og tilstrekkelig at informering til allmennheten gjøres tilgjengelig på Internett. Det er lagt til rette for at det allerede etablerte systemet <i> http://www.luftkvalitet.info </i> kan benyttes til dette formålet. Dette er et nettsted for informasjon om luftkvalitet i kommunene.</article><article class="legalP" id="kapittel-1-ledd-14">Et viktig siktemål med EUs direktiver er at allmennheten skal få bedre informasjon og at data skal tilgjengeliggjøres. Rapporteringen skal inneholde informasjon angitt i vedlegg 2.</article><article class="legalP" id="kapittel-1-ledd-15">Statlige myndigheter har også behov for data, bl.a. for å kunne rapportere til ESA. Behovene både mht. frister, innhold og form på rapporteringen, vil kunne endre seg over tid. Statens forurensningstilsyn er derfor gitt myndighet til å kunne kreve den rapportering som til enhver tid er nødvendig fra de ansvarlige. Det kan også settes frister for rapportering, samt stilles krav til rapporteringens form.</article><article class="legalP" id="kapittel-1-ledd-16">For å sikre at de dataene som skal rapporteres er sammenlignbare og har tilfredsstillende kvalitet, kan Statens forurensningstilsyn også stille nærmere krav til måling, beregning og dokumentasjon.</article> <article class="defaultP" margin-top="true">Kommentarene til tidligere § 12 – § 15 blir kommentarer til § 14 – § 17.</article></section><section class="section" data-name="kapII" id="kapittel-2" data-lovdata-URL="LTI/forskrift/2003-11-21-1360/KAPITTEL_2"><h2 data-text-align="center">II</h2><article class="legalP" id="kapittel-2-ledd-1">Endringene trer i kraft straks.</article></section></main></body></html>