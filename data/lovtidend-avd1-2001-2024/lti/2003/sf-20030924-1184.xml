<!DOCTYPE html><html lang="no"><head><title>Forskrift om innføring av støyrelaterte driftsbegrensninger ved flyplasser til allmenn bruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-09-24-1184</dd><dt class="dokid">DokumentID</dt><dd class="dokid">LTI/forskrift/2003-09-24-1184</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 13 s 2177</dd><dt class="dateInForce">I kraft fra</dt><dd class="dateInForce">2003-09-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§9-1</li><li>lov/1993-06-11-101/§16-1</li></ul></dd><dt class="dateOfPublication">Kunngjort</dt><dd class="dateOfPublication">2003-09-30</dd><dt class="journalNumber">Journalnummer</dt><dd class="journalNumber">2003-0991</dd><dt class="titleShort">Korttittel</dt><dd class="titleShort">Forskrift om støyrelaterte driftsbegrensninger</dd><dt class="title">Tittel</dt><dd class="title">Forskrift om innføring av støyrelaterte driftsbegrensninger ved flyplasser til allmenn bruk.</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 24. september 2003 med hjemmel i lov av 11. juni 1993 nr. 101 om luftfart (luftfartsloven) § 9-1 jf. § 16-1. Jf. EØS-avtalen vedlegg XIII nr. 66f (direktiv 2002/30/EF).</dd><dt class="refid">RefID</dt><dd class="refid">forskrift/2003-09-24-1184</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innføring av støyrelaterte driftsbegrensninger ved flyplasser til allmenn bruk.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Generelle bestemmelser om håndtering av flystøy</li><li>§ 5. Innføring av driftsbegrensninger overfor luftfartøyer som så vidt oppfyller standarden</li><li>§ 6. Eksisterende og delvise driftsbegrensninger</li><li>§ 7. Unntak fra driftsbegrensninger</li><li>§ 8. Informasjon</li><li>§ 9. Ikrafttredelse</li><li>Vedlegg. Krav til dokumentasjon ved spørsmål om innføring av operative restriksjoner</li></ul></li></ul></dd></dl></header><main class="documentBody" data-lovdata-URL="LTI/forskrift/2003-09-24-1184" id="dokument"><h1>Forskrift om innføring av støyrelaterte driftsbegrensninger ved flyplasser til allmenn bruk.</h1><article class="legalP" id="ledd-1">Til forskriften er knyttet følgende vedlegg som gjelder som forskrift:<ul class="defaultList"><li data-li-identifier="-" data-name="-"><article class="listArticle" id="ledd-1-punkt-1"><article class="legalP" id="ledd-1-punkt-1-ledd-1">Krav til dokumentasjon ved spørsmål om innføring av operative restriksjoner</article></article></li></ul></article><article class="legalArticle" data-lovdata-URL="LTI/forskrift/2003-09-24-1184/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="numberedLegalP" data-numerator="1" id="paragraf-1-nummer-1">(1) Forskriften skal forebygge støy fra lufttrafikken på og ved flyplasser til allmenn bruk, slik at antallet personer som berøres av skadevirkninger av støy begrenses eller reduseres.</article><article class="numberedLegalP" data-numerator="2" id="paragraf-1-nummer-2">(2) Aktuelle tiltak for å redusere støyen skal så langt som mulig bidra til å opprettholde og styrke kapasiteten ved flyplassen med henblikk på å oppnå den størst mulige miljøgevinst til lavest mulig kostnad.</article></article><article class="legalArticle" data-lovdata-URL="LTI/forskrift/2003-09-24-1184/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften retter seg mot de som eier og driver flyplasser til allmenn bruk der trafikken overskrider 50.000 bevegelser med sivile subsoniske jetfly per kalenderår, basert på gjennomsnittlig antall flybevegelser i perioden 28. september 2000 til og med 27. september 2003.</article></article><article class="legalArticle" data-lovdata-URL="LTI/forskrift/2003-09-24-1184/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" id="paragraf-3-ledd-1">I denne forskriften menes med:<ul class="defaultList"><li data-li-identifier="a)" data-name="a)"><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1"><i>sivilt subsonisk jetfly:</i> et fly med en største tillatte startmasse på 34.000 kg eller mer, eller med en største sertifisert kapasitet for vedkommende flytype på mer enn 19 passasjerseter, med unntak av seter reservert for mannskapet,</article></article></li><li data-li-identifier="b)" data-name="b)"><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1"><i>driftsbegrensning:</i> et støyforebyggende tiltak som begrenser sivile subsoniske jetflys adgang til en flyplass. Driftsbegrensninger kan bestå av forbud mot drift av luftfartøyer som så vidt oppfyller standarden, eller delvise innskrenkinger i driften av sivile subsoniske jetfly i visse tidsrom,</article></article></li><li data-li-identifier="c)" data-name="c)"><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1"><i>flybevegelse:</i> en avgang eller landing,</article></article></li><li data-li-identifier="d)" data-name="d)"><article class="listArticle" id="paragraf-3-ledd-1-punkt-4"><article class="legalP" id="paragraf-3-ledd-1-punkt-4-ledd-1"><i>luftfartøy som så vidt oppfyller standarden:</i> et sivilt subsonisk jetfly som oppfyller grenseverdiene for støysertifisering i henhold til del II, kapittel 3 bind 1 av vedlegg 16 til konvensjonen om internasjonal sivil luftfart med en sammenlagt margin på høyst 5 EPNdB (Effective Perceived Noise in decibels). Den sammenlagte marginen uttrykt i EPNdB fremkommer ved å summere de enkelte marginer (dvs. avviket mellom det sertifiserte støynivå og største tillatte støynivå) ved hvert av de tre referansepunktene for støymåling som fastsatt i del II, kapittel 3 bind 1 av vedlegg 16 til konvensjonen om internasjonal sivil luftfart,</article></article></li><li data-li-identifier="e)" data-name="e)"><article class="listArticle" id="paragraf-3-ledd-1-punkt-5"><article class="legalP" id="paragraf-3-ledd-1-punkt-5-ledd-1"><i>utviklingsland:</i> land som er klassifisert av OECD som mottakere av offisiell utviklingsbistand.</article></article></li></ul></article></article><article class="legalArticle" data-lovdata-URL="LTI/forskrift/2003-09-24-1184/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generelle bestemmelser om håndtering av flystøy</span></h2><article class="numberedLegalP" data-numerator="1" id="paragraf-4-nummer-1">(1) Behandlingen av støyproblemene ved en flyplass skal skje med grunnlag i en vurdering av alle alternative tiltak. Det skal ikke iverksettes tiltak som innebærer større trafikkmessige begrensninger enn det som anses nødvendig for å oppfylle flyplassens miljømålsettinger og denne forskriftens formål.</article><article class="numberedLegalP" data-numerator="2" id="paragraf-4-nummer-2">(2) Når innføring av driftsbegrensninger vurderes ved en flyplass, skal det tas hensyn til forventede kostnader og gevinster ved de ulike tilgjengelige tiltakene for denne flyplassen. Vurderingen skal så langt det er hensiktsmessig ta hensyn til de opplysningene i vedlegget som er relevante for vedkommende tiltak og flyplass.</article><article class="numberedLegalP" data-numerator="3" id="paragraf-4-nummer-3">(3) En konsekvensutredning foretatt i forbindelse med et flyplassprosjekt i henhold til forskrift av 21. mai 1999 nr. 502 om konsekvensutredninger, anses tilfredsstillende etter bestemmelsen i (1) såfremt utredningen så langt som mulig omfatter opplysningene i vedlegg 1.</article><article class="numberedLegalP" data-numerator="4" id="paragraf-4-nummer-4">(4) Innføringen av driftsbegrensninger skal baseres på flyenes støysertifisering i henhold til del II av vedlegg 16 til konvensjonen om internasjonal sivil luftfart.</article></article><article class="legalArticle" data-lovdata-URL="LTI/forskrift/2003-09-24-1184/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innføring av driftsbegrensninger overfor luftfartøyer som så vidt oppfyller standarden</span></h2><article class="numberedLegalP" data-numerator="1" id="paragraf-5-nummer-1">(1) Dersom vurderingen av alle tilgjengelige tiltak viser at innføring av driftsbegrensninger overfor luftfartøyer som så vidt oppfyller standarden er nødvendig for å oppfylle flyplassens miljømålsettinger, gjelder følgende:<ul class="defaultList"><li data-li-identifier="a)" data-name="a)"><article class="listArticle" id="paragraf-5-nummer-1-punkt-1"><article class="legalP" id="paragraf-5-nummer-1-punkt-1-ledd-1">seks måneder etter at det er foretatt en vurdering og fattet beslutning om innføring av en driftsbegrensning, kan ingen andre flyginger enn dem som ble foretatt i tilsvarende periode året før, foretas med luftfartøyer som så vidt oppfyller standarden.</article></article></li><li data-li-identifier="b)" data-name="b)"><article class="listArticle" id="paragraf-5-nummer-1-punkt-2"><article class="legalP" id="paragraf-5-nummer-1-punkt-2-ledd-1">i minst seks påfølgende måneder kan hver operatør som benytter flyplassen pålegges å redusere antall bevegelser med de aktuelle flyene med en årlig takt på opp til 20% av den opprinnelige totalmengden bevegelser.</article></article></li></ul></article><article class="numberedLegalP" data-numerator="2" id="paragraf-5-nummer-2">(2) Det må ikke i noe tilfelle innføres driftsbegrensninger som virker diskriminerende (på konkurransen) eller innebærer en risiko for sikkerheten.</article></article><article class="legalArticle" data-lovdata-URL="LTI/forskrift/2003-09-24-1184/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eksisterende og delvise driftsbegrensninger</span></h2><article class="legalP" id="paragraf-6-ledd-1">Bestemmelsene i § 5 gjelder ikke for<ul class="defaultList"><li data-li-identifier="a)" data-name="a)"><article class="listArticle" id="paragraf-6-ledd-1-punkt-1"><article class="legalP" id="paragraf-6-ledd-1-punkt-1-ledd-1">driftsbegrensninger som det var truffet beslutning om da denne forskriften trådte i kraft,</article></article></li><li data-li-identifier="b)" data-name="b)"><article class="listArticle" id="paragraf-6-ledd-1-punkt-2"><article class="legalP" id="paragraf-6-ledd-1-punkt-2-ledd-1">mindre tekniske endringer av delvise driftsbegrensninger uten betydelige kostnadsmessige konsekvenser for flyselskapene som trafikkerer flyplassen,</article></article></li><li data-li-identifier="c)" data-name="c)"><article class="listArticle" id="paragraf-6-ledd-1-punkt-3"><article class="legalP" id="paragraf-6-ledd-1-punkt-3-ledd-1">andre delvise driftsinnskrenkninger.</article></article></li></ul></article></article><article class="legalArticle" data-lovdata-URL="LTI/forskrift/2003-09-24-1184/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak fra driftsbegrensninger</span></h2><article class="numberedLegalP" data-numerator="1" id="paragraf-7-nummer-1">(1) Frem til 26. mars 2012 gjelder forskriften ikke for luftfartøyer som så vidt oppfyller standarden, og som er registrert i utviklingsland såfremt<ul class="defaultList"><li data-li-identifier="a)" data-name="a)"><article class="listArticle" id="paragraf-7-nummer-1-punkt-1"><article class="legalP" id="paragraf-7-nummer-1-punkt-1-ledd-1">luftfartøyet er sertifisert etter standardene for støysertifisering fastsatt i del II, kapittel 3 bind 1 av vedlegg 16 til konvensjonen om internasjonal sivil luftfart, og ble benyttet ved den aktuelle flyplassen mellom 1. januar 1996 og 31. desember 2001 («referanseperioden»), og</article></article></li><li data-li-identifier="b)" data-name="b)"><article class="listArticle" id="paragraf-7-nummer-1-punkt-2"><article class="legalP" id="paragraf-7-nummer-1-punkt-2-ledd-1">luftfartøyet i referanseperioden var oppført i registret til vedkommende utviklingsland, og fortsatt drives av en fysisk eller juridisk person etablert i dette landet.</article></article></li></ul></article><article class="numberedLegalP" data-numerator="2" id="paragraf-7-nummer-2">(2) Luftfartstilsynet kan i spesielle tilfeller tillate en operasjon med et luftfartøy som så vidt oppfyller standarden, som ellers ikke kan skje på grunn av driftsbegrensninger innført i henhold til denne forskriften. Herunder kommer også ikke-kommersielle flyginger med tanke på endringer, reparasjon eller vedlikehold.</article></article><article class="legalArticle" data-lovdata-URL="LTI/forskrift/2003-09-24-1184/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Informasjon</span></h2><article class="numberedLegalP" data-numerator="1" id="paragraf-8-nummer-1">(1) Innføring av en driftsbegrensning skal kunngjøres overfor Luftfartstilsynet, alle operatører som trafikkerer flyplassen, og til administrasjonen i den eller de kommuner hvor flyplassen ligger.</article><article class="numberedLegalP" data-numerator="2" id="paragraf-8-nummer-2">(2) Bestemmelsen i (1) gjelder tilsvarende ved endringer i eller opphør av en driftsbegrensning.</article></article><article class="legalArticle" data-lovdata-URL="LTI/forskrift/2003-09-24-1184/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="numberedLegalP" data-numerator="1" id="paragraf-9-nummer-1">(1) Forskriften trer i kraft 28. september 2003.</article></article><section class="section" data-name="vedlegg" id="kapittel-1" data-lovdata-URL="LTI/forskrift/2003-09-24-1184/KAPITTEL_1"><h2>Vedlegg. Krav til dokumentasjon ved spørsmål om innføring av operative restriksjoner</h2><article class="defaultP"><strong>Opplysninger nevnt i § 4</strong></article><article class="marginIdArticle" id="kapittel-1-punkt-1"><span class="data-marginOriginalId">1.</span><span class="miscHeadline"><i>Den aktuelle situasjon</i></span></article><article class="marginIdArticle" id="kapittel-1-punkt-2"><span class="data-marginOriginalId">1.1.</span><article class="legalP" id="kapittel-1-punkt-2-ledd-1">En beskrivelse av flyplassen, herunder opplysninger om dens kapasitet, plassering, omgivelser, lufttrafikkmengde og -sammensetning og sammensetningen av startbaner.</article></article><article class="marginIdArticle" id="kapittel-1-punkt-3"><span class="data-marginOriginalId">1.2.</span><article class="legalP" id="kapittel-1-punkt-3-ledd-1">En beskrivelse av miljømålene som er fastsatt for flyplassen sett på bakgrunn av situasjonen på nasjonalt plan.</article></article><article class="marginIdArticle" id="kapittel-1-punkt-4"><span class="data-marginOriginalId">1.3.</span><article class="legalP" id="kapittel-1-punkt-4-ledd-1">Nærmere opplysninger om støykonturer for inneværende og foregående år, herunder en vurdering av antall personer som berøres av flystøy. Beskrivelse av beregningsmetoden som er benyttet for å lage konturene.</article></article><article class="marginIdArticle" id="kapittel-1-punkt-5"><span class="data-marginOriginalId">1.4.</span><article class="legalP" id="kapittel-1-punkt-5-ledd-1">En beskrivelse av tiltak for reduksjon av flystøy som allerede er iverksatt, som opplysninger om arealplanlegging og -forvaltning, programmer for lydisolasjon, driftsprosedyrer som PANS-OPS, driftsbegrensninger som begrensninger av støynivå, begrensning av eller forbud mot nattflyging, støyavgifter, bruk av bestemte start- og landingsbaner, støybetinget rutevalg/navigering samt støyovervåkning.</article></article><article class="marginIdArticle" id="kapittel-1-punkt-6"><span class="data-marginOriginalId">2.</span><span class="miscHeadline"><i>Prognose dersom ingen nye tiltak iverksettes</i></span></article><article class="marginIdArticle" id="kapittel-1-punkt-7"><span class="data-marginOriginalId">2.1.</span><article class="legalP" id="kapittel-1-punkt-7-ledd-1">Beskrivelse av (eventuell) utbygging i flyplassen som allerede er godkjent og som inngår i programmet, og som dreier seg om for eksempel økning i kapasiteten, utvidelse av baner og/eller terminaler, og beregnet fremtidig trafikksammensetning og forventet trafikkøkning.</article></article><article class="marginIdArticle" id="kapittel-1-punkt-8"><span class="data-marginOriginalId">2.2.</span><article class="legalP" id="kapittel-1-punkt-8-ledd-1">Med hensyn til utvidelse av lufthavnkapasitet, fordelene ved å øke denne kapasiteten.</article></article><article class="marginIdArticle" id="kapittel-1-punkt-9"><span class="data-marginOriginalId">2.3.</span><article class="legalP" id="kapittel-1-punkt-9-ledd-1">En beskrivelse av virkningen på det alminnelige støynivå uten at det treffes ytterligere tiltak, og av tiltak som allerede er planlagt med tanke på å redusere denne virkningen i samme tidsrom.</article></article><article class="marginIdArticle" id="kapittel-1-punkt-10"><span class="data-marginOriginalId">2.4.</span><article class="legalP" id="kapittel-1-punkt-10-ledd-1">Beregnede støykonturer – herunder en vurdering av antall personer som sannsynligvis vil berøres av flystøy – det skal skilles mellom etablerte og nybygde boligområder.</article></article><article class="marginIdArticle" id="kapittel-1-punkt-11"><span class="data-marginOriginalId">2.5.</span><article class="legalP" id="kapittel-1-punkt-11-ledd-1">Vurdering av følgene og mulige kostnader ved ikke å treffe tiltak for å redusere virkningen av økt støy – dersom dette ventes å inntreffe.</article></article><article class="marginIdArticle" id="kapittel-1-punkt-12"><span class="data-marginOriginalId">3.</span><span class="miscHeadline"><i>Vurdering av tilleggstiltak</i></span></article><article class="marginIdArticle" id="kapittel-1-punkt-13"><span class="data-marginOriginalId">3.1.</span><article class="legalP" id="kapittel-1-punkt-13-ledd-1">Oversikt over tilgjengelige tilleggstiltak som del av ulike muligheter nevnt i § 4 (1), og særlig angivelse av hovedgrunnene til at de ble valgt. Beskrivelse av de tiltak som er valgt med tanke på en grundigere analyse og mer fullstendige opplysninger om kostnadene ved innføring av tiltakene; antall personer som ventes å nyte godt av dem samt en tidsramme; rangering av tiltakene etter hvert tiltaks samlede virkning.</article></article><article class="marginIdArticle" id="kapittel-1-punkt-14"><span class="data-marginOriginalId">3.2.</span><article class="legalP" id="kapittel-1-punkt-14-ledd-1">Vurdering av kostnadseffektiviteten eller nyttekostnaden ved innføring av bestemte tiltak, i det skal tas hensyn til tiltakenes sosioøkonomiske virkninger på brukerne av flyplassen: operatører (passasjerer og gods), reisende og lokalsamfunn.</article></article><article class="marginIdArticle" id="kapittel-1-punkt-15"><span class="data-marginOriginalId">3.3.</span><article class="legalP" id="kapittel-1-punkt-15-ledd-1">Oversikt over mulige miljø- og konkurransevirkninger av de foreslåtte tiltakene på andre flyplasser, operatører og berørte parter.</article></article><article class="marginIdArticle" id="kapittel-1-punkt-16"><span class="data-marginOriginalId">3.4.</span><article class="legalP" id="kapittel-1-punkt-16-ledd-1">Grunnene til at én løsning er valgt fremfor en annen.</article></article><article class="marginIdArticle" id="kapittel-1-punkt-17"><span class="data-marginOriginalId">3.5.</span><article class="legalP" id="kapittel-1-punkt-17-ledd-1">En oppsummering uten tekniske detaljer.</article></article></section></main></body></html>