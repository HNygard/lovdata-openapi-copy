<!DOCTYPE html><html lang="no"><head><title>Forskrift om regulering av fisket etter torsk i Nordsjøen og Skagerrak i 2004.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-22-1773</dd><dt class="dokid">DokumentID</dt><dd class="dokid">LTI/forskrift/2003-12-22-1773</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 3001</dd><dt class="dateInForce">I kraft fra</dt><dd class="dateInForce">2004-01-01 – 2004-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§9</li></ul></dd><dt class="dateOfPublication">Kunngjort</dt><dd class="dateOfPublication">2004-01-06</dd><dt class="journalNumber">Journalnummer</dt><dd class="journalNumber">2003-1520</dd><dt class="titleShort">Korttittel</dt><dd class="titleShort">Forskrift om torskefisket i 2004</dd><dt class="title">Tittel</dt><dd class="title">Forskrift om regulering av fisket etter torsk i Nordsjøen og Skagerrak i 2004.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 22. desember 2003 med hjemmel i lov av 3. juni 1983 nr. 40 om saltvannsfiske m.v. § 4, § 5 og § 9.</dd><dt class="refid">RefID</dt><dd class="refid">forskrift/2003-12-22-1773</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter torsk i Nordsjøen og Skagerrak i 2004.<ul class="tocSubUl"><li>§ 1. Generelt forbud</li><li>§ 2. Geografisk virkeområde</li><li>§ 3. Totalkvote i Nordsjøen</li><li>§ 4. Totalkvote i Skagerrak utenfor grunnlinjene</li><li>§ 5. Maksimalkvoter i Nordsjøen</li><li>§ 6. Dispensasjon fra forbudet i Skagerrak</li><li>§ 7. Stopp i fiske</li><li>§ 8. Bifangst</li><li>§ 9. Kvoteutnyttelse</li><li>§ 10. Overføring av fangst</li><li>§ 11. Beregning av kvote ved utskifting og ombygging</li><li>§ 12. Bemyndigelse</li><li>§ 13. Straff</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-22-1773" id="dokument"><h1>Forskrift om regulering av fisket etter torsk i Nordsjøen og Skagerrak i 2004.</h1><article class="legalArticle" data-lovdata-URL="LTI/forskrift/2003-12-22-1773/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelt forbud</span></h2><article class="legalP" id="paragraf-1-ledd-1">Det er forbudt for norske fartøy å fiske og lande torsk fra Nordsjøen, og fra Skagerrak utenfor grunnlinjene, i 2004.</article></article><article class="legalArticle" data-lovdata-URL="LTI/forskrift/2003-12-22-1773/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Geografisk virkeområde</span></h2><article class="legalP" id="paragraf-2-ledd-1">Denne forskrift gjelder for fiske i norsk sone i Nordsjøen sør for 62° N og øst for 4° V, samt for fiske i Skagerrak utenfor grunnlinjene.</article><article class="legalP" id="paragraf-2-ledd-2">Skagerrak er avgrenset mot Nordsjøen ved en rett linje gjennom Lindesnes fyr og Hanstholmen fyr, og mot Kattegat ved en rett linje gjennom Skagen fyr og Tistlarna fyr.</article></article><article class="legalArticle" data-lovdata-URL="LTI/forskrift/2003-12-22-1773/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Totalkvote i Nordsjøen</span></h2><article class="legalP" id="paragraf-3-ledd-1">Uten hinder av forbudet i § 1 kan fartøy som omfattes av bestemmelsene i denne forskrift fiske inntil 4.114 tonn torsk rund vekt i Nordsjøen.</article></article><article class="legalArticle" data-lovdata-URL="LTI/forskrift/2003-12-22-1773/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Totalkvote i Skagerrak utenfor grunnlinjene</span></h2><article class="legalP" id="paragraf-4-ledd-1">Uten hinder av forbudet i § 1 kan fartøy som omfattes av bestemmelsene i denne forskrift fiske inntil 127 tonn torsk rund vekt i Skagerrak utenfor grunnlinjene.</article></article><article class="legalArticle" data-lovdata-URL="LTI/forskrift/2003-12-22-1773/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Maksimalkvoter i Nordsjøen</span></h2><article class="legalP" id="paragraf-5-ledd-1">Fartøy på eller over 28 meter største lengde som har adgang til å delta i fisket etter torsk i Nordsjøen sør for 62° N, jf. forskrift av 9. desember 2003 nr. 1605 om adgang til å delta i fisket etter torsk, hyse og sei mv. for fartøy på eller over 28 meter største lengde som fisker med konvensjonelle redskap, kan maksimalt fiske inntil 100 tonn torsk rund vekt.</article><article class="legalP" id="paragraf-5-ledd-2">Fartøy under 28 meter største lengde som har adgang til å delta i gruppe I, jf. forskrift av 9. desember 2003 nr. 1483 om adgang til å delta i fisket etter torsk for fartøy under 28 meter største lengde som fisker med konvensjonelle redskap i Nordsjøen sør for 62° N i 2004, kan maksimalt fiske følgende kvanta torsk rund vekt: <table><tbody><tr><td data-text-align="left" data-vertical-align="top">Fartøy under 21 meter største lengde:</td><td data-text-align="right" data-vertical-align="top">25 tonn</td></tr><tr><td data-text-align="left" data-vertical-align="top">Fartøy mellom 21 meter største lengde og 28 meter største lengde:</td><td data-text-align="right" data-vertical-align="top">100 tonn</td></tr></tbody></table></article><article class="legalP" id="paragraf-5-ledd-3">Fartøy som har adgang til å delta i gruppe II, jf. forskrift av 9. desember 2003 nr. 1483 om adgang til å delta i fisket etter torsk for fartøy under 28 meter største lengde som fisker med konvensjonelle redskap i Nordsjøen sør for 62° N, kan maksimalt fiske følgende kvanta torsk rund vekt: <table><tbody><tr><td data-text-align="left" data-vertical-align="top">Fartøy under 21 meter største lengde:</td><td data-text-align="right" data-vertical-align="top">5 tonn</td></tr><tr><td data-text-align="left" data-vertical-align="top">Fartøy mellom 21 meter største lengde og 28 meter største lengde:</td><td data-text-align="right" data-vertical-align="top">15 tonn</td></tr></tbody></table></article></article><article class="legalArticle" data-lovdata-URL="LTI/forskrift/2003-12-22-1773/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon fra forbudet i Skagerrak</span></h2><article class="legalP" id="paragraf-6-ledd-1">Eier av fartøy som ikke har adgang til å delta i gruppe I i Nordsjøen, og som kan dokumentere at et direkte torskefiske utenfor grunnlinjene i Skagerrak har hatt vesentlig betydning for fangstgrunnlaget til fartøyet, kan etter søknad til Fiskeridirektoratet få dispensasjon fra forbudet om direkte fiske av torsk utenfor grunnlinjene i Skagerrak.</article></article><article class="legalArticle" data-lovdata-URL="LTI/forskrift/2003-12-22-1773/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Stopp i fiske</span></h2><article class="legalP" id="paragraf-7-ledd-1">Fiskeridirektøren kan stoppe fisket etter torsk med konvensjonelle redskap i Nordsjøen når totalkvoten er beregnet å ville bli oppfisket.</article><article class="legalP" id="paragraf-7-ledd-2">Et fartøy som deltar i fisket med konvensjonelle redskap kan uten hinder av første ledd fiske inntil 4 tonn torsk rund vekt i 2004.</article></article><article class="legalArticle" data-lovdata-URL="LTI/forskrift/2003-12-22-1773/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bifangst</span></h2><article class="legalP" id="paragraf-8-ledd-1">Fartøy som fisker med trål eller reketrål kan ha inntil 2,5% bifangst av torsk.</article><article class="legalP" id="paragraf-8-ledd-2">Ved fiske med konsumtrål med en minste maskevidde på 90 mm i Skagerrak, eller 120 mm i Nordsjøen, kan fartøy med nordsjøtillatelse eller avgrenset nordsjøtillatelse, jf. forskrift av 12. desember 1986 nr. 2185 om tildeling av tillatelse til å drive fiske med trål § 5-1 og § 6-1, ha inntil 10% bifangst av torsk.</article><article class="legalP" id="paragraf-8-ledd-3">Fartøy på eller over 28 meter største lengde som ikke har adgang til å delta i gruppe I, kan ved fiske etter andre arter med konvensjonelle redskap ha inntil 10% bifangst av torsk.</article><article class="legalP" id="paragraf-8-ledd-4">I Skagerrak, og etter en eventuell stopp i fisket i Nordsjøen jf. § 6, kan fartøy under 28 meter største lengde ved fiske etter andre arter med konvensjonelle redskap ha inntil 20% bifangst av torsk.</article><article class="legalP" id="paragraf-8-ledd-5">Bifangsten regnes i rund vekt pr. uke basert på summen av alle sluttsedler/landingssedler undertegnet i tidsrommet fra mandag klokken 00.00 til søndag klokken 24.00.</article></article><article class="legalArticle" data-lovdata-URL="LTI/forskrift/2003-12-22-1773/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kvoteutnyttelse</span></h2><article class="legalP" id="paragraf-9-ledd-1">Hvert fartøy kan bare fiske og lande en kvote. Uten hinder av dette kan hvert fartøy fiske og lande kvote utvekslet eller tildelt i medhold av bestemmelser om enhetskvoter, rederikvoter eller andre spesielle kvoteordninger.</article><article class="legalP" id="paragraf-9-ledd-2">Ved salg og utskifting av fartøy innenfor reguleringsåret skal kvoten beregnes etter bestemmelsene i tredje til femte ledd.</article><article class="legalP" id="paragraf-9-ledd-3">Ved kjøp av fartøy kan ny eier ikke fiske og lande mer enn det som gjenstår av den nye eiers kvote etter fradrag for det som fartøyet totalt har fisket og landet i reguleringsåret. Dette gjelder også når fartøyet erverves til utskiftning av et annet fartøy.</article><article class="legalP" id="paragraf-9-ledd-4">Ved utskifting av fartøy kan erstatningsfartøyet heller ikke fiske og lande mer enn det som gjenstår av den nye eiers kvote etter fradrag for det som han selv har fisket og landet med annet fartøy i vedkommendes eie i reguleringsåret.</article><article class="legalP" id="paragraf-9-ledd-5">Når det ved utskifting gjøres fradrag etter tredje ledd eller fjerde ledd, skal det fangstkvantum som er størst av de to alternativene trekkes fra.</article></article><article class="legalArticle" data-lovdata-URL="LTI/forskrift/2003-12-22-1773/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overføring av fangst</span></h2><article class="legalP" id="paragraf-10-ledd-1">Det kvantum som kan fiskes av det enkelte fartøy, må fiskes og landes av dette fartøyet, og kan ikke overføres til annet fartøy. Det er også forbudt å motta og lande fangst som er fisket av annet fartøy.</article></article><article class="legalArticle" data-lovdata-URL="LTI/forskrift/2003-12-22-1773/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Beregning av kvote ved utskifting og ombygging</span></h2><article class="legalP" id="paragraf-11-ledd-1">Ved utskiftning, forlengelse til større fartøy eller forkortelse til mindre fartøy, skal erstatningsfartøyets kvote beregnes etter utskiftningsfartøyets lengde før 5. juni 2003. Ved avgjørelsen legges tidspunktet for innføring i merkeregisteret til grunn. Tidspunktet for utstedelse av identitetsbevis eller målebrev utstedt av Sjøfartsdirektoratet sentralt likestilles med tidspunktet for innføring i merkeregisteret.</article><article class="legalP" id="paragraf-11-ledd-2">Fiskeridirektoratets regionkontor kan dispensere fra kravet om at utskiftningen, forlengelsen eller forkortelsen må være registrert i merkeregisteret innen skjæringsdatoen, dersom manglende registrering skyldes forhold på myndighetenes hånd. Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2003-12-22-1773/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bemyndigelse</span></h2><article class="legalP" id="paragraf-12-ledd-1">Fiskeridirektoratet kan endre denne forskrift og fastsette nærmere bestemmelser som er nødvendige for å oppnå en rasjonell og hensiktsmessig utøvelse eller gjennomføring av fisket.</article></article><article class="legalArticle" data-lovdata-URL="LTI/forskrift/2003-12-22-1773/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Straff</span></h2><article class="legalP" id="paragraf-13-ledd-1">Den som forsettlig eller uaktsomt overtrer bestemmelser i, eller gitt i medhold av denne forskrift, straffes i henhold til lov av 3. juni 1983 nr. 40 om saltvannsfiske m.v. § 53. På samme måte straffes medvirkning og forsøk.</article></article><article class="legalArticle" data-lovdata-URL="LTI/forskrift/2003-12-22-1773/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" id="paragraf-14-ledd-1">Denne forskrift trer i kraft 1. januar 2004 og gjelder til og med 31. desember 2004.</article></article></main></body></html>