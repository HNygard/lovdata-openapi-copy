<!DOCTYPE html><html lang="no"><head><title>Forskrift om tilretteleggingstilskudd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-19-1671</dd><dt class="dokid">DokumentID</dt><dd class="dokid">LTI/forskrift/2003-12-19-1671</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 18 s 2937</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§8-6</li><li>lov/1997-02-28-19/§21-12</li></ul></dd><dt class="dateOfPublication">Kunngjort</dt><dd class="dateOfPublication">2003-12-30</dd><dt class="journalNumber">Journalnummer</dt><dd class="journalNumber">2003-1477</dd><dt class="titleShort">Korttittel</dt><dd class="titleShort">Forskrift om tilretteleggingstilskudd</dd><dt class="title">Tittel</dt><dd class="title">Forskrift om tilretteleggingstilskudd.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 19. desember 2003 med hjemmel i lov av 28. februar 1997 nr. 19 om folketrygd (folketrygdloven) § 8-6 tredje ledd og § 21-12 sjette ledd.</dd><dt class="refid">RefID</dt><dd class="refid">forskrift/2003-12-19-1671</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilretteleggingstilskudd.<ul class="tocSubUl"><li>§ 1. Formål</li><li>§ 2. Målgruppe</li><li>§ 3. Personkrets</li><li>§ 4. Tilskudd til arbeidsgiver</li><li>§ 5. Tilskuddets størrelse og varighet</li><li>§ 6. Dokumentasjon</li><li>§ 7. Vedtaksmyndighet. Anke</li><li>§ 8. Kontroll og sanksjon</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-19-1671" id="dokument"><h1>Forskrift om tilretteleggingstilskudd.</h1><article class="legalArticle" data-lovdata-URL="LTI/forskrift/2003-12-19-1671/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Tilretteleggingstilskudd skal bidra til å stimulere inkluderende arbeidslivsvirksomheter i privat og offentlig sektor til å legge til rette for at arbeidstakere som på grunn av sykdom, skade eller lyte har redusert arbeidsevne, kan opprettholde arbeidsforholdet.</article><article class="legalP" id="paragraf-1-ledd-2">Tilskuddet skal gi en tidsbegrenset kompensasjon for virksomhetens merutgifter/merinnsats i forbindelse med et konkret tilretteleggingstiltak.</article></article><article class="legalArticle" data-lovdata-URL="LTI/forskrift/2003-12-19-1671/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målgruppe</span></h2><article class="legalP" id="paragraf-2-ledd-1">Arbeidstaker som gjennomfører et konkret og tidsbegrenset tilretteleggingstiltak som er nødvendig og hensiktsmessig med sikte på å opprettholde arbeidsforholdet, forebygge eller redusere sykefraværet og hindre frafall eller utstøting fra arbeidslivet. Tilretteleggingstiltaket må være planlagt i dialog mellom arbeidstakeren og arbeidsgiveren, jf. § 6.</article></article><article class="legalArticle" data-lovdata-URL="LTI/forskrift/2003-12-19-1671/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Personkrets</span></h2><article class="legalP" id="paragraf-3-ledd-1">Det kan ytes tilskudd for sykmeldte arbeidstakere som mottar sykepenger eller rehabiliteringspenger og har behov for tilrettelegging. Det kan også ytes tilretteleggingstilskudd for arbeidstakere som står i fare for å bli sykmeldt.</article><article class="legalP" id="paragraf-3-ledd-2">Dersom tiltaket ikke er avsluttet når arbeidstakeren blir friskmeldt, kan det ytes fortsatt tilskudd dersom dette anses nødvendig.</article></article><article class="legalArticle" data-lovdata-URL="LTI/forskrift/2003-12-19-1671/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd til arbeidsgiver</span></h2><article class="legalP" id="paragraf-4-ledd-1">Tilskuddet kan ytes ved igangsetting og gjennomføring av tiltak i form av utprøving, tilrettelegging, opplæring eller arbeidstrening. Det kan ytes tilskudd til opplæring i nye arbeidsoppgaver eller annen form for tilrettelegging, herunder tilskudd til kurs og kortere opplæringstiltak, og til utgifter knyttet til arbeidsutprøving.</article><article class="legalP" id="paragraf-4-ledd-2">Det ytes ikke tilskudd etter denne forskrift til kjøp av gjenstander eller behandling, til transport til og fra arbeidsplassen og til merutgifter til vikar/ekstrahjelp.</article></article><article class="legalArticle" data-lovdata-URL="LTI/forskrift/2003-12-19-1671/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddets størrelse og varighet</span></h2><article class="legalP" id="paragraf-5-ledd-1">Departementet fastsetter satsene for tilskudd etter denne forskrift. Dersom tiltaket omfatter flere arbeidstakere i målgruppen kan tilskuddet ytes med et beløp svarende til dagsatsen ganger antall tiltaksdeltakere.</article><article class="legalP" id="paragraf-5-ledd-2">Tilskuddet utbetales etterskuddsvis.</article><article class="legalP" id="paragraf-5-ledd-3">Tilretteleggingstilskudd kan gis i en tidsbegrenset periode på opptil 12 uker. Dersom evaluering og ny søknad viser at fortsatt tilrettelegging er nødvendig og hensiktsmessig, kan det fattes vedtak om en ny periode på inntil 12 uker. Dersom det foreligger særlige grunner, kan tilskuddsperioden utvides med ytterligere 12 uker. Tilskudd kan maksimalt ytes i til sammen 36 uker.</article></article><article class="legalArticle" data-lovdata-URL="LTI/forskrift/2003-12-19-1671/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon</span></h2><article class="legalP" id="paragraf-6-ledd-1">Arbeidsgiver må dokumentere at tiltaket vil medføre merutgifter/merinnsats minst tilsvarende tilskuddssatsene, jf. § 5 første ledd.</article><article class="legalP" id="paragraf-6-ledd-2">Arbeidsgiver og arbeidstaker skal i fellesskap utarbeide en individuell oppfølgingsplan, jf. arbeidsmiljøloven § 13 som blant annet skal inneholde en beskrivelse av de tilretteleggingstiltakene som planlegges. Oppfølgingsplanen og dokumentasjon fra arbeidsgiver skal følge søknaden.</article></article><article class="legalArticle" data-lovdata-URL="LTI/forskrift/2003-12-19-1671/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vedtaksmyndighet. Anke</span></h2><article class="legalP" id="paragraf-7-ledd-1">Søknad om tilretteleggingstilskudd sendes til Arbeidslivssentrene eller trygdekontor.</article><article class="legalP" id="paragraf-7-ledd-2">Trygdekontoret eller den Rikstrygdeverket bestemmer, gjør vedtak etter denne forskrift.</article><article class="legalP" id="paragraf-7-ledd-3">Vedtak etter denne forskrift kan ikke ankes inn for Trygderetten.</article></article><article class="legalArticle" data-lovdata-URL="LTI/forskrift/2003-12-19-1671/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll og sanksjon</span></h2><article class="legalP" id="paragraf-8-ledd-1">Trygdeetaten skal kontrollere at tiltakene blir gjennomført og tilskudd blir benyttet som forutsatt i denne forskrift.</article><article class="legalP" id="paragraf-8-ledd-2">Trygdeetaten kan holde tilbake ytelser til arbeidsgiver dersom tilretteleggingstiltaket ikke gjennomføres etter forutsetningene for denne forskriften.</article></article><article class="legalArticle" data-lovdata-URL="LTI/forskrift/2003-12-19-1671/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" id="paragraf-9-ledd-1">Denne forskrift trer i kraft 1. januar 2004.</article></article></main></body></html>