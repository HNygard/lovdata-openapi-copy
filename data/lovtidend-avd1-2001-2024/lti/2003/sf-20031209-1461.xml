<!DOCTYPE html><html lang="no"><head><title>Forskrift om obligatorisk trafikalt grunnkurs før øvingskjøring for førerkort i klassene B eller T (læreplan mv.).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-12-09-1461</dd><dt class="dokid">DokumentID</dt><dd class="dokid">LTI/forskrift/2003-12-09-1461</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 16 s 2667</dd><dt class="dateInForce">I kraft fra</dt><dd class="dateInForce">2004-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2003-06-05-668</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1968-12-14-9352/§1</li><li>lov/1965-06-18-4/§26</li><li>lov/1965-06-18-4/§27</li><li>lov/1965-06-18-4/§28</li><li>lov/1965-06-18-4/§43</li><li>forskrift/1967-03-17-3462</li></ul></dd><dt class="dateOfPublication">Kunngjort</dt><dd class="dateOfPublication">2003-12-12</dd><dt class="journalNumber">Journalnummer</dt><dd class="journalNumber">2003-1235</dd><dt class="titleShort">Korttittel</dt><dd class="titleShort">Forskrift om obligatorisk trafikalt grunnkurs</dd><dt class="title">Tittel</dt><dd class="title">Forskrift om obligatorisk trafikalt grunnkurs før øvingskjøring for førerkort i klassene B eller T (læreplan mv.).</dd><dt class="miscInformation">Annet om dokumentet</dt><dd class="miscInformation">Fastsatt av Vegdirektoratet 9. desember 2003 med hjemmel i forskrift av 14. desember 1968 nr. 9352 om øvingskjøring med motorvogn og om trafikkopplæring m.v. § 1 nr. 2, jf. vegtrafikklov av 18. juni 1965 nr. 4 § 26, § 27, § 28 og § 43 og ikrafttredelsesvedtak av 17. mars 1967 nr. 3462.</dd><dt class="refid">RefID</dt><dd class="refid">forskrift/2003-12-09-1461</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om obligatorisk trafikalt grunnkurs før øvingskjøring for førerkort i klassene B eller T (læreplan mv.).<ul class="tocSubUl"><li>§ 1. Trafikalt grunnkurs – hovedmål og innhold</li><li>§ 2. Trafikalt grunnkurs – timetall og antall deltakere</li><li>§ 3. Godkjenning av kurset, avleggelse av førerprøve</li><li>§ 4. Bevis for rett til øvingskjøring</li><li>§ 5. Hvem må gjennomføre trafikalt grunnkurs</li><li>§ 6. Kursarrangør</li><li>§ 7. Tema 1. Førerkortklassene</li><li>§ 8. Tema 2. Grunnleggende forståelse for trafikk</li><li>§ 9. Tema 3. Mennesket i trafikken</li><li>§ 10. Tema 4. Øvingskjøring</li><li>§ 11. Tema 5. Førstehjelp</li><li>§ 12. Tema 6. Mørkekjøringsdemonstrasjoner</li><li>§ 13. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/2003-12-09-1461" id="dokument"><h1>Forskrift om obligatorisk trafikalt grunnkurs før øvingskjøring for førerkort i klassene B eller T (læreplan mv.).</h1><article class="legalArticle" data-lovdata-URL="LTI/forskrift/2003-12-09-1461/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Trafikalt grunnkurs – hovedmål og innhold</span></h2><article class="legalP" id="paragraf-1-ledd-1">Hovedmål for kurset: Elevene skal bli seg bevisst hva som menes med at enhver skal ferdes hensynsfullt og være aktpågivende og varsom så det ikke kan oppstå fare eller voldes skade, og slik at annen trafikk ikke unødig blir hindret eller forstyrret.</article><article class="legalP" id="paragraf-1-ledd-2">I undervisningen skal følgende tema tas opp (jf. § 7 – § 12):<ul class="defaultList"><li><article class="listArticle" id="paragraf-1-ledd-2-punkt-1"><article class="legalP" id="paragraf-1-ledd-2-punkt-1-ledd-1">Tema 1 Førerkortklassene</article></article></li><li><article class="listArticle" id="paragraf-1-ledd-2-punkt-2"><article class="legalP" id="paragraf-1-ledd-2-punkt-2-ledd-1">Tema 2 Grunnleggende forståelse for trafikk</article></article></li><li><article class="listArticle" id="paragraf-1-ledd-2-punkt-3"><article class="legalP" id="paragraf-1-ledd-2-punkt-3-ledd-1">Tema 3 Mennesket i trafikken</article></article></li><li><article class="listArticle" id="paragraf-1-ledd-2-punkt-4"><article class="legalP" id="paragraf-1-ledd-2-punkt-4-ledd-1">Tema 4 Øvingskjøring</article></article></li><li><article class="listArticle" id="paragraf-1-ledd-2-punkt-5"><article class="legalP" id="paragraf-1-ledd-2-punkt-5-ledd-1">Tema 5 Førstehjelp</article></article></li><li><article class="listArticle" id="paragraf-1-ledd-2-punkt-6"><article class="legalP" id="paragraf-1-ledd-2-punkt-6-ledd-1">Tema 6 Mørkekjøringsdemonstrasjoner.</article></article></li></ul></article><article class="legalP" id="paragraf-1-ledd-3">I denne forskrift er det beskrevet mål for hvert tema, og mål for emner som skal tas opp innen de forskjellige temaer. Det skal tilrettelegges for at elevene kan nå målene som er beskrevet. Undervisningen skal i utgangspunktet være problemorientert.</article><article class="legalP" id="paragraf-1-ledd-4">Trafikalt grunnkurs avsluttes uten eksamen.</article></article><article class="legalArticle" data-lovdata-URL="LTI/forskrift/2003-12-09-1461/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Trafikalt grunnkurs – timetall og antall deltakere</span></h2><article class="legalP" id="paragraf-2-ledd-1">Kurset er på til sammen 15 undervisningstimer. En undervisningstime er på 45 minutter. Undervisningstimene i temaene 1 – 4 skal fordeles over minst 3 samlinger og samlet være 10 timer. Det skal avsettes 3 timer til førstehjelp. Til mørkekjøringsdemonstrasjoner som inkluderer for- og etterarbeid, avsettes 2 timer hvorav minst 1 time skal være effektivt utearbeid. Eventuell transport til og fra demonstrasjonsstedet, kommer i tillegg til de 2 timene.</article><article class="legalP" id="paragraf-2-ledd-2">Innenfor tidsrammene står læreren relativt fritt til å organisere lærestoffet på en annen måte enn læreplanen skisserer. Det er utarbeidet egen lærerveiledning til kurset som kursarrangør kan bruke etter eget skjønn.</article><article class="legalP" id="paragraf-2-ledd-3">Det skal ikke være flere enn 16 deltakere på et kurs. På kursdelen mørkekjøringsdemonstrasjoner, skal det ikke være mer enn 6 deltakere per trafikklærer. Når deltakerantallet fastsettes på et kurs, skal skolen vurdere om det trengs spesiell tilrettelegging fordi noen elever har språkproblemer eller trenger ekstra hjelp av andre grunner.</article></article><article class="legalArticle" data-lovdata-URL="LTI/forskrift/2003-12-09-1461/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av kurset, avleggelse av førerprøve</span></h2><article class="legalP" id="paragraf-3-ledd-1">For å få godkjent trafikalt grunnkurs, må eleven ha deltatt i alle timene som hører inn under tema 1 til og med 6. Hvis en elev har forfall til deler av kurset, må tapte undervisningstimer tas igjen på tilsvarende kurs senere.</article><article class="legalP" id="paragraf-3-ledd-2">Trafikalt grunnkurs avholdt i perioden 1. november – 15. mars, gir rett til å øvingskjøre hele året når hele kurset er fullført. Trafikalt grunnkurs avholdt i perioden 16. mars – 31. oktober, gir også rett til å øvingskjøre hele året selv om temaet 6 Mørkekjøringsdemonstrasjoner ikke er fullført.</article><article class="legalP" id="paragraf-3-ledd-3">Avlegges førerprøven i perioden 1. november – 15. mars, må hele det trafikale grunnkurset (tema 1 – 6) være fullført før prøven. Avlegges førerprøven i perioden 16. mars – 31. oktober, vil bestått prøve gi førerrett bare frem til 1. mars neste år hvis tema 6 Mørkekjøringsdemonstrasjoner ikke er fullført.</article></article><article class="legalArticle" data-lovdata-URL="LTI/forskrift/2003-12-09-1461/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bevis for rett til øvingskjøring</span></h2><article class="legalP" id="paragraf-4-ledd-1">Etter melding fra kursarrangør utsteder trafikkstasjonen bevis som gir rett til øvingskjøring. Beviset samt legitimasjon med bilde, må medbringes under privat øvingskjøring.</article></article><article class="legalArticle" data-lovdata-URL="LTI/forskrift/2003-12-09-1461/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hvem må gjennomføre trafikalt grunnkurs</span></h2><article class="legalP" id="paragraf-5-ledd-1">Trafikalt grunnkurs er obligatorisk for kandidat som har fylt 16 år etter 30. juni 2003 og som ønsker å øvingskjøre for klasse B. Det samme gjelder for kandidat som har fylt 15 år etter 30. juni 2003 og som ønsker å øvingskjøre for klasse T. Kandidaten må være fylt 15 år før trafikalt grunnkurs kan påbegynnes.</article><article class="legalP" id="paragraf-5-ledd-2">Kandidat som har ervervet førerkort eller annet bevis for førerrett for lett motorsykkel eller moped, behøver ikke trafikalt grunnkurs for å kunne øvingskjøre i klassene B eller T.</article></article><article class="legalArticle" data-lovdata-URL="LTI/forskrift/2003-12-09-1461/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kursarrangør</span></h2><article class="legalP" id="paragraf-6-ledd-1">Senest to uker før etablering av kurstilbud, må kursarrangør sende melding til nærmeste trafikkstasjon. I tillegg til godkjent kjøreskole, kan trafikalt grunnkurs gis av det offentlige skoleverk ved innleie av godkjent kjøreskole eller ved bruk av eget personell med kompetanse som kjørelærer. Undervisning i førstehjelp må foretas bare av person med instruktørgodkjenning fra Norsk Førstehjelpsråd.</article></article><article class="legalArticle" data-lovdata-URL="LTI/forskrift/2003-12-09-1461/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tema 1. Førerkortklassene</span></h2><article class="legalP" id="paragraf-7-ledd-1">Mål: Elevene skal kjenne til formelle begrunnelser for at vi har føreropplæring i klasse B og T.</article><article class="legalP" id="paragraf-7-ledd-2">Eleven skal<ul class="defaultList"><li data-li-identifier="-" data-name="-"><article class="listArticle" id="paragraf-7-ledd-2-punkt-1"><article class="legalP" id="paragraf-7-ledd-2-punkt-1-ledd-1">kjenne til betingelsene knyttet til å erverve førerkort i klasse B og T</article></article></li><li data-li-identifier="-" data-name="-"><article class="listArticle" id="paragraf-7-ledd-2-punkt-2"><article class="legalP" id="paragraf-7-ledd-2-punkt-2-ledd-1">kjenne til at det finnes læreplaner for føreropplæring.</article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tema 2. Grunnleggende forståelse for trafikk</span></h2><article class="legalP" id="paragraf-8-ledd-1">Mål: Elevene skal bli bevisst hvordan regler om plassering, vikeplikt og fart bidrar til sikrere og mer effektiv trafikkavvikling.</article><article class="legalP" id="paragraf-8-ledd-2">Om kjøretøyenes plassering i trafikken skal eleven<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">forstå hvordan regler om plassering bidrar til sikker og effektiv trafikkavvikling</article></article></li><li data-li-identifier="-" data-name="-"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">forstå hvordan en fører kan skape sikkerhetssoner rundt kjøretøyet.</article></article></li></ul></article><article class="legalP" id="paragraf-8-ledd-3">Om fart og fartstilpassing skal eleven<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-3-punkt-1"><article class="legalP" id="paragraf-8-ledd-3-punkt-1-ledd-1">forstå at regler om fart bidrar til en sikrere trafikkavvikling</article></article></li><li data-li-identifier="-" data-name="-"><article class="listArticle" id="paragraf-8-ledd-3-punkt-2"><article class="legalP" id="paragraf-8-ledd-3-punkt-2-ledd-1">vite at skilting av fartsgrenser i hovedsak er relatert til type bebyggelse</article></article></li><li data-li-identifier="-" data-name="-"><article class="listArticle" id="paragraf-8-ledd-3-punkt-3"><article class="legalP" id="paragraf-8-ledd-3-punkt-3-ledd-1">bli bevisst sammenhengen mellom plassering og fartstilpassing.</article></article></li></ul></article><article class="legalP" id="paragraf-8-ledd-4">Om vikeplikt skal eleven<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-4-punkt-1"><article class="legalP" id="paragraf-8-ledd-4-punkt-1-ledd-1">forstå at regler om vikeplikt bidrar til en tryggere og mer effektiv trafikkavvikling.</article></article></li></ul></article><article class="legalP" id="paragraf-8-ledd-5">Om skilter og vegoppmerking skal eleven<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-5-punkt-1"><article class="legalP" id="paragraf-8-ledd-5-punkt-1-ledd-1">forstå at trafikkskilter brukes for å gjøre ferdselen tryggere, for å gjøre det lettere å komme fram eller av hensyn til miljøet.</article></article></li><li data-li-identifier="-" data-name="-"><article class="listArticle" id="paragraf-8-ledd-5-punkt-2"><article class="legalP" id="paragraf-8-ledd-5-punkt-2-ledd-1">bli seg bevisst <ul class="defaultList"><li data-li-identifier="-" data-name="-"><article class="listArticle" id="paragraf-8-ledd-5-punkt-2-ledd-1-punkt-1"><article class="legalP" id="paragraf-8-ledd-5-punkt-2-ledd-1-punkt-1-ledd-1">at fareskilt betyr at det skal kjøres med særskilt oppmerksomhet og at farten ofte skal reduseres</article></article></li><li data-li-identifier="-" data-name="-"><article class="listArticle" id="paragraf-8-ledd-5-punkt-2-ledd-1-punkt-2"><article class="legalP" id="paragraf-8-ledd-5-punkt-2-ledd-1-punkt-2-ledd-1">at forbudskilt kan gjelde alle trafikanter eller begrenses til å gjelde spesielle trafikantgrupper</article></article></li><li data-li-identifier="-" data-name="-"><article class="listArticle" id="paragraf-8-ledd-5-punkt-2-ledd-1-punkt-3"><article class="legalP" id="paragraf-8-ledd-5-punkt-2-ledd-1-punkt-3-ledd-1">at påbudskilt angir påbudt kjøreretning eller kjørefelt</article></article></li><li data-li-identifier="-" data-name="-"><article class="listArticle" id="paragraf-8-ledd-5-punkt-2-ledd-1-punkt-4"><article class="legalP" id="paragraf-8-ledd-5-punkt-2-ledd-1-punkt-4-ledd-1">hvilken betydning en sperrelinje og en varsellinje har.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tema 3. Mennesket i trafikken</span></h2><article class="legalP" id="paragraf-9-ledd-1">Mål: Elevene skal bli bevisst den betydning kjøreprosessen, samhandlingsperspektivet, ansvarsforståelse, selvinnsikt og vilje til å overholde regler har for hvordan vi handler i trafikken.</article><article class="legalP" id="paragraf-9-ledd-2">Om kjøreprosessen og følelser skal eleven<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-2-punkt-1"><article class="legalP" id="paragraf-9-ledd-2-punkt-1-ledd-1">kunne beskrive vesentlige elementer i kjøreprosessen</article></article></li><li data-li-identifier="-" data-name="-"><article class="listArticle" id="paragraf-9-ledd-2-punkt-2"><article class="legalP" id="paragraf-9-ledd-2-punkt-2-ledd-1">bli bevisst at motivasjon (følelser) har stor betydning for hvordan vi handler i trafikken.</article></article></li></ul></article><article class="legalP" id="paragraf-9-ledd-3">Om kommunikasjon og samhandling skal eleven<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-3-punkt-1"><article class="legalP" id="paragraf-9-ledd-3-punkt-1-ledd-1">forstå at en fører skal gi signaler som tydelig viser hvordan føreren vil kjøre</article></article></li><li data-li-identifier="-" data-name="-"><article class="listArticle" id="paragraf-9-ledd-3-punkt-2"><article class="legalP" id="paragraf-9-ledd-3-punkt-2-ledd-1">bli klar over hvordan de ulike aktører i trafikken kan kommunisere med hverandre</article></article></li><li data-li-identifier="-" data-name="-"><article class="listArticle" id="paragraf-9-ledd-3-punkt-3"><article class="legalP" id="paragraf-9-ledd-3-punkt-3-ledd-1">bli bevisst at en fører må leve seg inn i andres situasjon og at føreren må ha ferdigheter i å tolke de ulike trafikksituasjoner.</article></article></li></ul></article><article class="legalP" id="paragraf-9-ledd-4">Om ulykker og ansvar skal eleven<ul class="defaultList"><li data-li-identifier="-" data-name="-"><article class="listArticle" id="paragraf-9-ledd-4-punkt-1"><article class="legalP" id="paragraf-9-ledd-4-punkt-1-ledd-1">forstå at dårlig sikt, en skarp sving eller glatt vegbane i seg selv ikke forårsaker ulykker</article></article></li><li data-li-identifier="-" data-name="-"><article class="listArticle" id="paragraf-9-ledd-4-punkt-2"><article class="legalP" id="paragraf-9-ledd-4-punkt-2-ledd-1">gjennom enkle oppgaver kunne konkludere med at det er føreres feilvurdering som er den vanligste årsak til trafikkulykker</article></article></li><li data-li-identifier="-" data-name="-"><article class="listArticle" id="paragraf-9-ledd-4-punkt-3"><article class="legalP" id="paragraf-9-ledd-4-punkt-3-ledd-1">forstå begrepet risikoterskel</article></article></li><li data-li-identifier="-" data-name="-"><article class="listArticle" id="paragraf-9-ledd-4-punkt-4"><article class="legalP" id="paragraf-9-ledd-4-punkt-4-ledd-1">bli bevisst sitt forhold til risiko.</article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tema 4. Øvingskjøring</span></h2><article class="legalP" id="paragraf-10-ledd-1">Mål: Elevene skal bli bevisst at øvingskjøring kan redusere ulykkesrisikoen.</article><article class="legalP" id="paragraf-10-ledd-2">Om regler for øvingskjøring skal eleven<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-2-punkt-1"><article class="legalP" id="paragraf-10-ledd-2-punkt-1-ledd-1">ha kunnskap om reglene for øvingskjøring</article></article></li></ul></article><article class="legalP" id="paragraf-10-ledd-3">Om betydningen av kjøreerfaring skal eleven<ul class="defaultList"><li data-li-identifier="-" data-name="-"><article class="listArticle" id="paragraf-10-ledd-3-punkt-1"><article class="legalP" id="paragraf-10-ledd-3-punkt-1-ledd-1">vite at risikoen for å bli involvert i ulykker avtar etter hvert som eleven får kjøreerfaring</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-2"><article class="legalP" id="paragraf-10-ledd-3-punkt-2-ledd-1">forstå nødvendigheten av at grunnleggende handlinger og handlingsmønstre blir automatisert.</article></article></li><li data-li-identifier="-" data-name="-"><article class="listArticle" id="paragraf-10-ledd-3-punkt-3"><article class="legalP" id="paragraf-10-ledd-3-punkt-3-ledd-1">forstå at automatiserte ferdigheter i å behandle et kjøretøy er nødvendig for at føreren skal kunne bearbeide informasjonsstrømmen i trafikken.</article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tema 5. Førstehjelp</span></h2><article class="legalP" id="paragraf-11-ledd-1">Mål: Elevene skal beherske grunnleggende praktiske ferdigheter i forbindelse med trafikkulykker. Elevene skal kunne vurdere skadeomfang, og vite hvordan man varsler profesjonelle hjelpere og hva man kan gjøre for personen imens.</article><article class="legalP" id="paragraf-11-ledd-2">Om plikten til å hjelpe skal eleven<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-2-punkt-1"><article class="legalP" id="paragraf-11-ledd-2-punkt-1-ledd-1">vite at en fører har plikt til å hjelpe når det har skjedd en trafikkulykke.</article></article></li></ul></article><article class="legalP" id="paragraf-11-ledd-3">Om grunnleggende rutiner når en kommer til et skadested, skal eleven<ul class="defaultList"><li data-li-identifier="-" data-name="-"><article class="listArticle" id="paragraf-11-ledd-3-punkt-1"><article class="legalP" id="paragraf-11-ledd-3-punkt-1-ledd-1">ha ferdighet i grunnleggende rutiner for sikring av skadested</article></article></li><li data-li-identifier="-" data-name="-"><article class="listArticle" id="paragraf-11-ledd-3-punkt-2"><article class="legalP" id="paragraf-11-ledd-3-punkt-2-ledd-1">ha ferdighet i grunnleggende rutiner for opptreden på skadested</article></article></li><li data-li-identifier="-" data-name="-"><article class="listArticle" id="paragraf-11-ledd-3-punkt-3"><article class="legalP" id="paragraf-11-ledd-3-punkt-3-ledd-1">ha ferdighet i å yte førstehjelp ved trafikkulykker.</article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tema 6. Mørkekjøringsdemonstrasjoner</span></h2><article class="legalP" id="paragraf-12-ledd-1">Mål: Eleven skal gjennom opplevelse og erfaring vurdere risikoforhold ved kjøring i mørket. Eleven skal ha kunnskap om årsaksforhold ved typiske ulykker som skjer i mørket.</article><article class="legalP" id="paragraf-12-ledd-2">Om virkelig og innbilt siktstrekning skal eleven<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-2-punkt-1"><article class="legalP" id="paragraf-12-ledd-2-punkt-1-ledd-1">erfare at gående vil kunne tro at de blir sett lenge før føreren har oppdaget dem.</article></article></li></ul></article><article class="legalP" id="paragraf-12-ledd-3">Om siktstrekning til gående i mørket skal eleven<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-3-punkt-1"><article class="legalP" id="paragraf-12-ledd-3-punkt-1-ledd-1">erfare den strekning et kjøretøy tilbakelegger på et sekund når farten er henholdsvis 40 km/t og 80 km/t</article></article></li><li data-li-identifier="-" data-name="-"><article class="listArticle" id="paragraf-12-ledd-3-punkt-2"><article class="legalP" id="paragraf-12-ledd-3-punkt-2-ledd-1">erfare siktstrekning til gående ved fjernlys og nærlys i mørket</article></article></li><li data-li-identifier="-" data-name="-"><article class="listArticle" id="paragraf-12-ledd-3-punkt-3"><article class="legalP" id="paragraf-12-ledd-3-punkt-3-ledd-1">erfare at klær og refleksutstyr har betydning for når en fører oppdager en gående i mørket.</article></article></li></ul></article><article class="legalP" id="paragraf-12-ledd-4">Om siktstrekning og bruk av lys ved møte med annen bil, skal eleven<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-4-punkt-1"><article class="legalP" id="paragraf-12-ledd-4-punkt-1-ledd-1">bli bevisst <ul class="defaultList"><li data-li-identifier="-" data-name="-"><article class="listArticle" id="paragraf-12-ledd-4-punkt-1-ledd-1-punkt-1"><article class="legalP" id="paragraf-12-ledd-4-punkt-1-ledd-1-punkt-1-ledd-1">riktig bruk av lys ved møte i mørke</article></article></li><li data-li-identifier="-" data-name="-"><article class="listArticle" id="paragraf-12-ledd-4-punkt-1-ledd-1-punkt-2"><article class="legalP" id="paragraf-12-ledd-4-punkt-1-ledd-1-punkt-2-ledd-1">siktstrekning ved møte i mørke</article></article></li><li data-li-identifier="-" data-name="-"><article class="listArticle" id="paragraf-12-ledd-4-punkt-1-ledd-1-punkt-3"><article class="legalP" id="paragraf-12-ledd-4-punkt-1-ledd-1-punkt-3-ledd-1">risikofaktorer ved møte i mørket.</article></article></li></ul></article></article></li></ul></article><article class="legalP" id="paragraf-12-ledd-5">Om nødstopp i mørket skal eleven<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-5-punkt-1"><article class="legalP" id="paragraf-12-ledd-5-punkt-1-ledd-1">bli bevisst handlinger som reduserer faren ved å stanse et kjøretøy i mørket på trafikkert veg.</article></article></li></ul></article><article class="legalP" id="paragraf-12-ledd-6">Om parkering i mørket skal eleven<ul class="defaultList"><li data-li-identifier="-" data-name="-"><article class="listArticle" id="paragraf-12-ledd-6-punkt-1"><article class="legalP" id="paragraf-12-ledd-6-punkt-1-ledd-1">bli bevisst handlinger som reduserer faren ved å parkere et kjøretøy i mørket på trafikkert veg.</article></article></li></ul></article></article><article class="legalArticle" data-lovdata-URL="LTI/forskrift/2003-12-09-1461/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse mv.</span></h2><article class="legalP" id="paragraf-13-ledd-1">Denne forskrift trer i kraft 1. januar 2004.</article><article class="legalP" id="paragraf-13-ledd-2">Fra samme tidspunkt oppheves forskrift av 5. juni 2003 nr. 668 om trafikalt grunnkurs før erverv av førerkort i klasse B og klasse T (lærerplan).</article></article></main></body></html>