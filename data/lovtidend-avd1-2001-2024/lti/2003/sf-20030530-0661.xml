<!DOCTYPE html><html lang="no"><head><title>Forskrift om særskilte beskyttelsestiltak ved innførsel og utførsel av akvatiske dyr og produkter av disse.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-30-661</dd><dt class="dokid">DokumentID</dt><dd class="dokid">LTI/forskrift/2003-05-30-661</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 8 s 1246</dd><dt class="dateInForce">I kraft fra</dt><dd class="dateInForce">2003-05-30</dd><dt class="changesToDocuments">Endrer</dt><dd class="changesToDocuments"><ul><li>forskrift/2001-01-31-97</li><li>forskrift/1997-12-31-1470</li><li>forskrift/2000-12-29-1594</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-13-54/§11</li></ul></dd><dt class="dateOfPublication">Kunngjort</dt><dd class="dateOfPublication">2003-06-06</dd><dt class="journalNumber">Journalnummer</dt><dd class="journalNumber">2003-0531</dd><dt class="titleShort">Korttittel</dt><dd class="titleShort">Forskrift om beskyttelse ved innf. akvatiske dyr</dd><dt class="title">Tittel</dt><dd class="title">Forskrift om særskilte beskyttelsestiltak ved innførsel og utførsel av akvatiske dyr og produkter av disse.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 30. mai 2003 med hjemmel i lov av 13. juni 1997 nr. 54 om tiltak mot sykdom hos fisk og andre akvatiske dyr (fiskesykdomsloven) § 11. Jf. EØS-avtalen vedlegg I (vedtak 2003/70/EF, vedtak 2003/71/EF og vedtak 2003/392/EF).</dd><dt class="refid">RefID</dt><dd class="refid">forskrift/2003-05-30-661</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særskilte beskyttelsestiltak ved innførsel og utførsel av akvatiske dyr og produkter av disse.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forbud og vilkår ved innførsel</li><li>§ 4. Forbud og vilkår ved utførsel til land i EØS-området</li><li>§ 5. Unntak</li><li>§ 6. Tilsyn og vedtak</li><li>§ 7. Tvangsmulkt</li><li>§ 8. Straffebestemmelser</li><li>§ 9. Ikrafttredelse og opphevelser</li><li>Vedlegg I. Helsesertifikat angående ILA for rogn og melke av laksefisk med opprinnelse i Norge</li><li>Vedlegg II. Helsesertifikat angående ILA for usløyd laksefisk med opprinnelse i Norge</li></ul></li></ul></dd></dl></header><main class="documentBody" data-lovdata-URL="LTI/forskrift/2003-05-30-661" id="dokument"><h1>Forskrift om særskilte beskyttelsestiltak ved innførsel og utførsel av akvatiske dyr og produkter av disse.</h1><article class="legalArticle" data-lovdata-URL="LTI/forskrift/2003-05-30-661/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med denne forskriften er å beskytte akvatiske dyr mot spredning av smittsom sykdom.</article></article><article class="legalArticle" data-lovdata-URL="LTI/forskrift/2003-05-30-661/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" id="paragraf-2-ledd-1">Forskriften gjelder for norsk land- og sjøterritorium, i Norges økonomiske sone, og for øvrig i den utstrekning Norge har jurisdiksjon etter internasjonal rett. Forskriften gjelder også for Jan Mayen og Svalbard.</article><article class="legalP" id="paragraf-2-ledd-2">Forskriften gjelder særskilte forbud mot og vilkår for innførsel og utførsel av akvatiske dyr og produkter av disse.</article><article class="legalP" id="paragraf-2-ledd-3">Forskriften retter seg mot enhver som innfører eller utfører akvatiske dyr og/eller produkter av disse.</article></article><article class="legalArticle" data-lovdata-URL="LTI/forskrift/2003-05-30-661/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud og vilkår ved innførsel</span></h2><article class="legalP" id="paragraf-3-ledd-1">Det er forbudt å innføre levende fisk tilhørende laksefamilien <i>Salmonidae</i> med opprinnelse på Færøyene.</article><article class="legalP" id="paragraf-3-ledd-2">Levende rogn av fisk tilhørende familien <i>Salmonidae</i> med opprinnelse på Færøyene, kan innføres hvis rognen er blitt desinfisert<sup class="footnotereference" data-footnotereferencevalue="1" data-unique-footnote-counter="1">1</sup> to ganger, på grønneggstadiet og øyerognstadiet. Forsendelsen skal følges av et helsesertifikat etter modell i vedtak 2003/71/EF vedlegg I.</article><article class="legalP" id="paragraf-3-ledd-3">Melke av fisk tilhørende familien <i>Salmonidae</i> med opprinnelse på Færøyene, kan innføres. Forsendelsen skal følges av et helsesertifikat etter modell i vedtak 2003/71/EF vedlegg I.</article><article class="legalP" id="paragraf-3-ledd-4">Slaktet usløyd fisk av artene atlantisk laks (<i>Salmo salar</i>), sjøørret (<i>Salmo trutta</i>) og regnbueørret (<i>Oncorhynchus mykiss</i>) med opprinnelse på Færøyene skal følges av et helsesertifikat etter modell i vedtak 2003/71/EF vedlegg II.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Desinfeksjon skal foretas i samsvar med Section 5.2, Appendix 5.2.1 of the International Aquatic Animal Health Code of the International Office of Epizootic Diseases, Third edition 2000.</article></footer></article><article class="legalArticle" data-lovdata-URL="LTI/forskrift/2003-05-30-661/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud og vilkår ved utførsel til land i EØS-området</span></h2><article class="legalP" id="paragraf-4-ledd-1">Det er forbudt å utføre levende fisk tilhørende laksefamilien <i>Salmonidae</i> med opprinnelse i Norge til andre land i EØS-området.</article><article class="legalP" id="paragraf-4-ledd-2">Levende rogn av fisk tilhørende familien <i>Salmonidae</i> med opprinnelse i Norge, kan utføres til land i EØS-området hvis rognen er blitt desinfisert<sup class="footnotereference" data-footnotereferencevalue="1" data-unique-footnote-counter="1">1</sup> to ganger, på grønneggstadiet og øyerognstadiet. Forsendelsen skal følges av et helsesertifikat som vist i vedlegg I.</article><article class="legalP" id="paragraf-4-ledd-3">Melke av fisk tilhørende familien <i>Salmonidae</i> med opprinnelse i Norge, kan utføres til andre land i EØS-området. Forsendelsen skal følges av et helsesertifikat som vist i vedlegg I.</article><article class="legalP" id="paragraf-4-ledd-4">Slaktet usløyd fisk av artene atlantisk laks (<i>Salmo salar</i>), sjøørret (<i>Salmo trutta</i>) og regnbueørret (<i>Oncorhynchus mykiss</i>) med opprinnelse i Norge skal følges av et helsesertifikat som vist i vedlegg II.</article><article class="legalP" id="paragraf-4-ledd-5">Helsesertifikatene skal utstedes av Statens dyrehelsetilsyn – distriktsveterinæren.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Desinfeksjon skal foretas i samsvar med Section 5.2, Appendix 5.2.1 of the International Aquatic Animal Health Code of the International Office of Epizootic Diseases, Third edition 2000.</article></footer></article><article class="legalArticle" data-lovdata-URL="LTI/forskrift/2003-05-30-661/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak</span></h2><article class="legalP" id="paragraf-5-ledd-1">Statens dyrehelsetilsyn – fylkesveterinæren kan gi tillatelse til unntak fra denne forskriftens § 3 og § 4 ved innførsel og utførsel av prøver av akvatiske dyr og produkter av disse til vitenskapelig bruk, samt sette vilkår for slikt unntak.</article></article><article class="legalArticle" data-lovdata-URL="LTI/forskrift/2003-05-30-661/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn og vedtak</span></h2><article class="legalP" id="paragraf-6-ledd-1">Når ikke annet er bestemt fører Statens dyrehelsetilsyn – distriktsveterinæren tilsyn og fatter de nødvendige enkeltvedtak for å sikre etterlevelsen av denne forskriften.</article></article><article class="legalArticle" data-lovdata-URL="LTI/forskrift/2003-05-30-661/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tvangsmulkt</span></h2><article class="legalP" id="paragraf-7-ledd-1">For å sikre at bestemmelser som er gitt i denne forskriften blir gjennomført, kan Statens dyrehelsetilsyn – fylkesveterinæren fastsette tvangsmulkt til staten.</article><article class="legalP" id="paragraf-7-ledd-2">Tvangsmulkten kan fastsettes når overtredelse av forskriften eller overtredelse av enkeltvedtak gitt i medhold av forskriften er oppdaget. Tvangsmulkten begynner å løpe dersom den ansvarlige oversitter fristen for retting av forholdet som myndigheten har fastsatt.</article><article class="legalP" id="paragraf-7-ledd-3">Tvangsmulkten kan også fastsettes på forhånd og løper da fra eventuell overtredelse tar til. Det kan fastsettes at tvangsmulkten løper så lenge det ulovlige forholdet varer eller at den forfaller ved hver overtredelse.</article><article class="legalP" id="paragraf-7-ledd-4">Tvangsmulkten ilegges den som er ansvarlig for virksomheten. Er overtredelsen skjedd på vegne av et selskap eller et foretak, skal tvangsmulkten ilegges virksomheten som sådan.</article><article class="legalP" id="paragraf-7-ledd-5">Tvangsmulkten er tvangsgrunnlag for utlegg. Statens dyrehelsetilsyn – fylkesveterinæren kan frafalle påløpt tvangsmulkt.</article></article><article class="legalArticle" data-lovdata-URL="LTI/forskrift/2003-05-30-661/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straffebestemmelser</span></h2><article class="legalP" id="paragraf-8-ledd-1">Den som forsettelig eller uaktsomt overtrer bestemmelser i denne forskriften, straffes med bøter eller fengsel i inntil 1 år. Medvirkning er også straffbart.</article></article><article class="legalArticle" data-lovdata-URL="LTI/forskrift/2003-05-30-661/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse og opphevelser</span></h2><article class="legalP" id="paragraf-9-ledd-1">Denne forskriften trer i kraft straks. Samtidig oppheves:<p class="leddfortsettelse">Forskrift av 31. januar 2001 nr. 97 om særskilte beskyttelsestiltak ved innførsel av fisk tilhørende laksefamilien Salmonidae fra Færøyene, forskrift av 31. desember 1997 nr. 1470 om soner for forebygging, begrensning og utrydding av infeksiøs lakseanemi, og forskrift av 29. desember 2000 nr. 1594 om dyrehelsemessige betingelser ved innførsel og utførsel av akvatiske dyr og produkter og smitteførende gjenstander § 4, siste ledd, § 5, siste ledd og § 12, annet ledd.</p></article></article><section class="section" data-name="vedleggI" id="kapittel-1" data-lovdata-URL="LTI/forskrift/2003-05-30-661/KAPITTEL_1"><h2>Vedlegg I. Helsesertifikat angående ILA for rogn og melke av laksefisk med opprinnelse i Norge</h2><article class="defaultP">Trykk her for å se vedlegg: (pdf)</article></section><section class="section" data-name="vedleggII" id="kapittel-2" data-lovdata-URL="LTI/forskrift/2003-05-30-661/KAPITTEL_2"><h2>Vedlegg II. Helsesertifikat angående ILA for usløyd laksefisk med opprinnelse i Norge</h2><article class="defaultP">Trykk her for å se vedlegg: (pdf)</article></section></main></body></html>