<!DOCTYPE html><html lang="no"><head><title>Forskrift om forebyggelse av anslag mot sikkerheten i luftfarten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-05-283</dd><dt class="dokid">DokumentID</dt><dd class="dokid">LTI/forskrift/2003-03-05-283</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 504</dd><dt class="dateInForce">I kraft fra</dt><dd class="dateInForce">2003-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-12-13-1146</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-24</li><li>lov/1993-06-11-101/§7-25</li><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">2003-03-11</dd><dt class="lastupdated">Rettet</dt><dd class="lastupdated">2003-03-12 (§ 6-13 annet ledd)</dd><dt class="journalNumber">Journalnummer</dt><dd class="journalNumber">2003-0278</dd><dt class="titleShort">Korttittel</dt><dd class="titleShort">Forskrift om sikkerhet i luftfarten</dd><dt class="title">Tittel</dt><dd class="title">Forskrift om forebyggelse av anslag mot sikkerheten i luftfarten.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 5. mars 2003 med hjemmel i lov av 11. juni 1993 nr. 101 om luftfart (luftfartsloven) § 7-24 første ledd og § 7-25 første og annet ledd og § 15-4.</dd><dt class="refid">RefID</dt><dd class="refid">forskrift/2003-03-05-283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forebyggelse av anslag mot sikkerheten i luftfarten.<ul class="tocSubUl"><li>Kap. 1. Generelt virkeområde<ul class="tocSubUl"><li>§ 1-1. Virkeområde</li><li>§ 1-2. Oljeinstallasjoner</li></ul></li><li>Kap. 2. Ansvarsforhold<ul class="tocSubUl"><li>§ 2-1. Luftfartstilsynet</li><li>§ 2-2. Flyplassinnehavere og flyselskaper</li><li>§ 2-3. Fraktagent, speditør, cateringleverandør og andre som driver virksomhet i tilknytning til en flyplass</li></ul></li><li>Kap. 3. Sikkerhetskontroll av passasjerer, bagasje, post, frakt, vareleveranser mv.<ul class="tocSubUl"><li>§ 3-1. Generelt</li><li>§ 3-2. Iverksettelse av sikkerhetskontroll</li><li>§ 3-3. Kontrollobjekter</li><li>§ 3-4. Gjennomføringen av kontroll</li><li>§ 3-5. Beslag/tilbakeholdelse</li><li>§ 3-6. Passasjer- og bagasjeidentifisering</li><li>§ 3-7. Rapportering</li><li>§ 3-8. Fotografering</li></ul></li><li>Kap. 4. Sikkerhetsplan<ul class="tocSubUl"><li>§ 4-1. Ansvarlig for utarbeidelse mv.</li></ul></li><li>Kap. 5. Sikkerhetsinstruks<ul class="tocSubUl"><li>§ 5-1. Flyplassens innehaver</li><li>§ 5-2. Flyselskap</li><li>§ 5-3. Fraktagent, speditør, cateringleverandør og andre som driver virksomhet i tilknytning til lufthavnen</li></ul></li><li>Kap. 6. Adgangskontroll<ul class="tocSubUl"><li>§ 6-1. Flyplassens avsperrede områder</li><li>§ 6-2. Identitetskort og adgangskort</li><li>§ 6-3. Vilkår</li><li>§ 6-4. Annen identitetsdokumentasjon</li><li>§ 6-5. Midlertidig adgangskort</li><li>§ 6-6. Opphold på avsperrede områder</li><li>§ 6-7. Foretak som driver virksomhet på flyplass</li><li>§ 6-8. Tilbakekallelse</li><li>Vilkår for utstedelse av ID-kort som gir adgang til flyplassens avsperrede områder<ul class="tocSubUl"><li>§ 6-9. Uttømmende politiattest</li><li>§ 6-10. Arbeidsgiver – stillingsannonser</li><li>§ 6-11. Personer som har vært bosatt i utlandet</li><li>§ 6-12. Vurderingsmomenter</li><li>§ 6-13. Virkning i tid</li><li>§ 6-14. Rettskraftig dom foreligger ikke</li><li>§ 6-15. Flere straffbare forhold</li><li>§ 6-16. Diplomater</li></ul></li><li>ID-kortets gyldighet<ul class="tocSubUl"><li>§ 6-17. Virkeområde</li><li>§ 6-18. Varighet</li><li>§ 6-19. Kjøretillatelser</li><li>§ 6-20. Vakthold</li></ul></li></ul></li><li>Kap. 7. Dispensasjon<ul class="tocSubUl"><li>§ 7-1.</li></ul></li><li>Kap. 8. Klage<ul class="tocSubUl"><li>§ 8-1.</li></ul></li><li>Kap. 9. Overgangsbestemmelse og iverksettelse<ul class="tocSubUl"><li>§ 9-1. Overgangsbestemmelse</li><li>§ 9-2. Iverksettelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-05-283" id="dokument"><h1>Forskrift om forebyggelse av anslag mot sikkerheten i luftfarten.</h1><section class="section" data-name="kap1" id="kapittel-1" data-lovdata-URL="LTI/forskrift/2003-03-05-283/KAPITTEL_1"><h2>Kap. 1. Generelt virkeområde</h2><article class="legalArticle" data-lovdata-URL="LTI/forskrift/2003-03-05-283/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Denne forskrift gjelder for:<ul class="defaultList"><li data-li-identifier="a." data-name="a."><article class="listArticle" id="kapittel-1-paragraf-1-ledd-1-punkt-1"><article class="legalP" id="kapittel-1-paragraf-1-ledd-1-punkt-1-ledd-1">Statlig eide sivile flyplasser, herunder sivile flyplasser som eies og drives av Avinor AS, samt de deler av militære flyplasser som benyttes til sivil luftfart.</article></article></li><li data-li-identifier="b." data-name="b."><article class="listArticle" id="kapittel-1-paragraf-1-ledd-1-punkt-2"><article class="legalP" id="kapittel-1-paragraf-1-ledd-1-punkt-2-ledd-1">Øvrige sivile flyplasser etter Luftfartstilsynets bestemmelser.</article></article></li><li data-li-identifier="c." data-name="c."><article class="listArticle" id="kapittel-1-paragraf-1-ledd-1-punkt-3"><article class="legalP" id="kapittel-1-paragraf-1-ledd-1-punkt-3-ledd-1">Flyselskap som driver ervervsmessig luftfart innenfor og/eller til/fra norsk område.</article></article></li><li data-li-identifier="d." data-name="d."><article class="listArticle" id="kapittel-1-paragraf-1-ledd-1-punkt-4"><article class="legalP" id="kapittel-1-paragraf-1-ledd-1-punkt-4-ledd-1">Fraktagent, speditør, cateringleverandør og andre som driver virksomhet i tilknytning til en flyplass.</article></article></li></ul></article></article><article class="legalArticle" data-lovdata-URL="LTI/forskrift/2003-03-05-283/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Oljeinstallasjoner</span></h3><article class="legalP" id="kapittel-1-paragraf-2-ledd-1">Forskriften gjelder ikke for landingsplattform på fast eller flyttbar oljeinstallasjon.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-03-05-283/KAPITTEL_2"><h2>Kap. 2. Ansvarsforhold</h2><article class="legalArticle" data-lovdata-URL="LTI/forskrift/2003-03-05-283/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Luftfartstilsynet</span></h3><article class="legalP" id="kapittel-2-paragraf-1-ledd-1">Luftfartstilsynet plikter å sette i verk og å kontrollere tiltak for å forebygge anslag mot sikkerheten i luftfarten (sikkerhetskontrolltjeneste).</article></article><article class="legalArticle" data-lovdata-URL="LTI/forskrift/2003-03-05-283/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Flyplassinnehavere og flyselskaper</span></h3><article class="legalP" id="kapittel-2-paragraf-2-ledd-1">Den som anlegger og/eller driver en lufthavn som er omfattet av denne forskrift, jf. § 1-1, i det etterfølgende kalt flyplassens innehaver, plikter i overensstemmelse med denne forskrift å gjennomføre forebyggende tiltak som kan redusere risikoen for anslag mot sikkerheten i luftfarten. Det samme gjelder ethvert flyselskap. På militær flyplass med sivil del påligger det ovennevnte ansvar den sivile ledelse.</article></article><article class="legalArticle" data-lovdata-URL="LTI/forskrift/2003-03-05-283/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Fraktagent, speditør, cateringleverandør og andre som driver virksomhet i tilknytning til en flyplass</span></h3><article class="legalP" id="kapittel-2-paragraf-3-ledd-1">Fraktagenter, speditører, cateringleverandører og andre som driver virksomhet i tilknytning til flyplassen skal utarbeide rutiner for mottak, kontroll, oppbevaring, transport og lasting av gods og gjenstander som skal transporteres med luftfartøy, som bidrar til å forhindre at våpen, gjenstander og annet gods som vil kunne anvendes ved en ulovlig handling mot den sivile luftfart ikke blir brakt om bord i luftfartøy.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-03-05-283/KAPITTEL_3"><h2>Kap. 3. Sikkerhetskontroll av passasjerer, bagasje, post, frakt, vareleveranser mv.</h2><article class="legalArticle" data-lovdata-URL="LTI/forskrift/2003-03-05-283/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelt</span></h3><article class="legalP" id="kapittel-3-paragraf-1-ledd-1">Sikkerhetskontroll av personer, bagasje, post, frakt, vareleveranser mv. som befinner seg innenfor området til en flyplass skal foretas når hensynet til sikkerheten i luftfarten krever det.</article><article class="legalP" id="kapittel-3-paragraf-1-ledd-2">Sikkerhetskontroll av passasjerer og håndbagasje som skal befordres med luftfartøy med en startmasse som ikke overstiger 5.700 kg eller som er godkjent for transport av høyst 10 passasjerer, og som ikke benyttes til ruteflyging, kan unnlates dersom disse passasjerer er atskilt fra andre passasjerer som er sikkerhetskontrollert.</article><article class="legalP" id="kapittel-3-paragraf-1-ledd-3">Flyplassens innehaver kan unnlate sikkerhetskontroll av transitt- og transferpassasjerer dersom det foreligger sikkerhet for at sikkerhetskontroll er foretatt i avgangsflyplassen.</article><article class="legalP" id="kapittel-3-paragraf-1-ledd-4">Bestemmelsene om sikkerhetskontroll gjelder med de begrensninger som følger av Wien-konvensjonen om diplomatisk samkvem av 18. april 1961 nr. 1, og alminnelig folkerett for øvrig.</article></article><article class="legalArticle" data-lovdata-URL="LTI/forskrift/2003-03-05-283/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Iverksettelse av sikkerhetskontroll</span></h3><article class="legalP" id="kapittel-3-paragraf-2-ledd-1">Vedtak om å iverksette sikkerhetskontroll treffes av Luftfartstilsynet etter samråd med Sikkerhetsrådet for Luftfarten. Når særlige forhold tilsier det, kan Luftfartstilsynet treffe vedtak som nevnt uten først å samrå seg med Sikkerhetsrådet. Saken skal da snarest mulig fremlegges for rådet. Dersom forholdene tillater det skal berørte flyselskap informeres.</article><article class="legalP" id="kapittel-3-paragraf-2-ledd-2">Vedtaket skal angi på hvilke flyplasser eller deler av flyplasser sikkerhetskontrollen skal iverksettes, i hvilket tidsrom den skal foregå, kontrollvolum samt mulige andre retningslinjer for kontrollens art og omfang. Med kontrollvolum menes den prosentvise del av flyavgangene som skal sikkerhetskontrolleres.</article><article class="legalP" id="kapittel-3-paragraf-2-ledd-3">Sikkerhetskontroll kan ikke vedtas for lenger tidsrom enn ett år, men kan forlenges med ett år ad gangen når forholdene tilsier det. Første og annet ledd gjelder tilsvarende ved slik forlengelse.</article><article class="legalP" id="kapittel-3-paragraf-2-ledd-4">Når særlige forhold tilsier det og tiden ikke tillater at spørsmålet legges frem for Luftfartstilsynet, jf. første ledd, kan så vel politimestere som flyplassens innehaver med øyeblikkelig virkning treffe vedtak om iverksettelse av sikkerhetskontroll på flyplassene i slikt omfang og av slik art som anses nødvendig. Slike vedtak skal snarest mulig forelegges for Luftfartstilsynet som fatter endelig vedtak i samsvar med første ledd.</article></article><article class="legalArticle" data-lovdata-URL="LTI/forskrift/2003-03-05-283/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Kontrollobjekter</span></h3><article class="legalP" id="kapittel-3-paragraf-3-ledd-1">Våpen, våpendeler, sprengstoff og andre gjenstander samt stoffer som kan være egnet til å sette sikkerheten i fare, eller som kan brukes som middel til å øve vold eller i trusseløyemed eller til å påføre person eller fartøy skade, må ikke innføres på flyplassens flyside eller medføres i de rom i luftfartøyet som er beregnet for besetning og passasjerer. Herunder regnes også imitasjoner av våpen og annet som nevnt i første punktum.</article><article class="legalP" id="kapittel-3-paragraf-3-ledd-2">Kontrollpersonell, jf. § 3-4, kan undersøke så vel person som bagasje, post, frakt og andre vareleveranser samt enhver annen gjenstand som kan brukes til å oppbevare eller skjule gjenstand som nevnt i første ledd.</article><article class="legalP" id="kapittel-3-paragraf-3-ledd-3">Fra første ledd gjelder følgende unntak:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-3-punkt-1"><article class="legalP" id="kapittel-3-paragraf-3-ledd-3-punkt-1-ledd-1">Tjenestevåpen båret av politimann under spesielle vakt-, ledsager- eller etterforskningsoppdrag.</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-3-punkt-2"><article class="legalP" id="kapittel-3-paragraf-3-ledd-3-punkt-2-ledd-1">Våpen som medbringes av norsk militærperson i uniform ved en ren troppetransport under militær kommando og hvor vedkommende ikke kommer i kontakt med sivile personer.</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-3-punkt-3"><article class="legalP" id="kapittel-3-paragraf-3-ledd-3-punkt-3-ledd-1">Våpen som medbringes av livvakt dersom dette er godkjent av ansvarlig politimyndighet, og spesiell godkjennelse som livvakt kan fremvises.</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-3-punkt-4"><article class="legalP" id="kapittel-3-paragraf-3-ledd-3-punkt-4-ledd-1">På luftfartøy med en startmasse som ikke overstiger 5.700 kg eller som er godkjent for transport av høyst 10 passasjerer, og som ikke benyttes til ruteflyging, kan fartøysjefen unnta fra forbudet. Unntak forutsetter at bæretillatelse for våpenet er fremvist.</article></article></li></ul></article><article class="legalP" id="kapittel-3-paragraf-3-ledd-4">Flyplassens innehaver, ved både avreise- og destinasjonsflyplass, skal så vidt mulig i god tid på forhånd varsles om at våpen vil bli båret eller medbrakt som nevnt i tredje ledd. Varsel skal også gis fartøysjefen.</article><article class="legalP" id="kapittel-3-paragraf-3-ledd-5">Kroppsvisitasjon med hjemmel i luftfartsloven § 7-25 foretas av kontrollpersonell i tjeneste hos flyplassens innehaver eller av polititjenestemann. Motsetter vedkommende seg å bli undersøkt, skal vedkommende nektes adgang til luftfartøyet og pålegges å fjerne seg fra flyplassens område eller del av dette. Etterkommes ikke pålegget, skal politiet tilkalles.</article><article class="legalP" id="kapittel-3-paragraf-3-ledd-6">Motsetter seg eier eller besitter av bagasje mv. som nevnt i første ledd undersøkelse, skal vedkommende nektes adgang til luftfartøyet og pålegges å fjerne seg og/eller bagasjen mv. fra flyplassens område eller del av denne. Blir ikke pålegget etterkommet tilkalles politi.</article></article><article class="legalArticle" data-lovdata-URL="LTI/forskrift/2003-03-05-283/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Gjennomføringen av kontroll</span></h3><article class="legalP" id="kapittel-3-paragraf-4-ledd-1">Kroppsvisitasjon med hjemmel i luftfartsloven § 7-25, sikkerhetskontroll av bagasje, post og frakt, vareleveranser mv. utføres av kontrollpersonell i tjeneste hos flyplassens innehaver eller av polititjenestemann. Luftfartstilsynet kan fastsette krav til kontrollpersonell og kontrollutstyr.</article><article class="legalP" id="kapittel-3-paragraf-4-ledd-2">Kontrollen utføres på den for situasjonen mest lempelige måte. Kroppsvisitasjon av mer omfattende karakter utføres i separate rom og med vitne til stede dersom den som skal kontrolleres eller den som skal visitere krever det.</article></article><article class="legalArticle" data-lovdata-URL="LTI/forskrift/2003-03-05-283/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Beslag/tilbakeholdelse</span></h3><article class="legalP" id="kapittel-3-paragraf-5-ledd-1">Blir det funnet gjenstand som nevnt i § 3-3 første ledd og blir gjenstanden ikke beslaglagt etter bestemmelsene i straffeprosessloven, kan eier/besitter pålegges å sørge for at gjenstanden legges i egnet emballasje og sendes som innsjekket bagasje.</article><article class="legalP" id="kapittel-3-paragraf-5-ledd-2">Gjenstander som ikke er tillatt fraktet med luftfartøy kan ikke sendes som innsjekket bagasje. Motsetter eier/besitter av gjenstanden seg dette, skal vedkommende og/eller gjenstanden fjernes fra flyplassens område eller del av denne.</article><article class="legalP" id="kapittel-3-paragraf-5-ledd-3">Dersom kontrollen avdekker en gjenstand som antas å burde beslaglegges etter bestemmelsene i straffeprosessloven, skal politiet straks tilkalles for å ta standpunkt til hva som videre skal gjøres.</article></article><article class="legalArticle" data-lovdata-URL="LTI/forskrift/2003-03-05-283/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Passasjer- og bagasjeidentifisering</span></h3><article class="legalP" id="kapittel-3-paragraf-6-ledd-1">Ethvert flyselskap skal etablere et system som sikrer at passasjerer som har sjekket inn sin bagasje reiser med samme fly som bagasjen.</article><article class="legalP" id="kapittel-3-paragraf-6-ledd-2">Luftfartstilsynet kan fastsette nærmere bestemmelser om passasjer- og bagasjeidentifisering.</article></article><article class="legalArticle" data-lovdata-URL="LTI/forskrift/2003-03-05-283/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Rapportering</span></h3><article class="legalP" id="kapittel-3-paragraf-7-ledd-1">Kontrollpersonalet skal skrive rapport til ansvarshavende om sikkerhetskontrollens alminnelige forløp. Blir noen avvist etter § 3-3 femte ledd, skal dette spesielt opplyses i rapporten sammen med opplysning om vedkommendes navn, fødselsdato og adresse.</article><article class="legalP" id="kapittel-3-paragraf-7-ledd-2">På samme måte opplyses om personer hvis bagasje eller gjenstander fjernes av politiet etter § 3-3 sjette ledd eller hos hvem man finner gjenstander som etter § 3-5 annet ledd blir beslaglagt av politiet.</article></article><article class="legalArticle" data-lovdata-URL="LTI/forskrift/2003-03-05-283/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Fotografering</span></h3><article class="legalP" id="kapittel-3-paragraf-8-ledd-1">Uten tillatelse fra flyplassens innehaver er det ikke adgang til å fotografere, filme mv. på det sted hvor det foretas sikkerhetskontroll.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-03-05-283/KAPITTEL_4"><h2>Kap. 4. Sikkerhetsplan</h2><article class="legalArticle" data-lovdata-URL="LTI/forskrift/2003-03-05-283/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ansvarlig for utarbeidelse mv.</span></h3><article class="legalP" id="kapittel-4-paragraf-1-ledd-1">For flyplass som nevnt i § 1-1 bokstav a og b, skal flyplassens innehaver, eller den som er bemyndiget av denne, utarbeide, ajourholde, distribuere, iverksette og øve en sikkerhetsplan. Luftfartstilsynet kan fastsette nærmere krav til slik sikkerhetsplan.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-03-05-283/KAPITTEL_5"><h2>Kap. 5. Sikkerhetsinstruks</h2><article class="legalArticle" data-lovdata-URL="LTI/forskrift/2003-03-05-283/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Flyplassens innehaver</span></h3><article class="legalP" id="kapittel-5-paragraf-1-ledd-1">Flyplassens innehaver skal utarbeide, ajourholde og iverksette en sikkerhetsinstruks for flyplassen. Instruksen skal utarbeides i henhold til bestemmelsene i «Program for sikkerhetskontrolltjenesten ved norske sivile lufthavner» og skal samordnes med instruksen til det lokale beredskapsutvalg (BSU).</article><article class="legalP" id="kapittel-5-paragraf-1-ledd-2">Luftfartstilsynet kan fastsette nærmere retningslinjer for slik sikkerhetsinstruks.</article></article><article class="legalArticle" data-lovdata-URL="LTI/forskrift/2003-03-05-283/§5-2" data-name="§5-2" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Flyselskap</span></h3><article class="legalP" id="kapittel-5-paragraf-2-ledd-1">Flyselskap som nevnt i § 1-1 bokstav c, skal utarbeide en sikkerhetsinstruks i henhold til «Program for sikkerhetskontrolltjenesten ved norske sivile lufthavner». Luftfartstilsynet kan fastsette nærmere retningslinjer for slik sikkerhetsinstruks.</article><article class="legalP" id="kapittel-5-paragraf-2-ledd-2">Flyselskap som ikke har sitt forretningssete i Norge og som ikke benytter norsk registrert luftfartøy kan etter søknad til Luftfartstilsynet fritas for kravet etter første ledd dersom ett av følgende vilkår er oppfylt:<ul class="defaultList"><li data-li-identifier="a." data-name="a."><article class="listArticle" id="kapittel-5-paragraf-2-ledd-2-punkt-1"><article class="legalP" id="kapittel-5-paragraf-2-ledd-2-punkt-1-ledd-1">Flyselskapet skriftlig erklærer å ha utarbeidet en sikkerhetsinstruks som er godkjent av myndighetene i det land hvor selskapet har sitt forretningssete og at instruksen er i samsvar med Annex 17 til Chicago-konvensjonen om internasjonal sivil luftfart,<br />eller</article></article></li><li data-li-identifier="b." data-name="b."><article class="listArticle" id="kapittel-5-paragraf-2-ledd-2-punkt-2"><article class="legalP" id="kapittel-5-paragraf-2-ledd-2-punkt-2-ledd-1">det i bilateral luftfartsavtale mellom Norge og angjeldende stat er tatt inn en sikkerhetsklausul der det fremgår at selskapet skal oppfylle Annex 17 til Chicago-konvensjonen.</article></article></li></ul></article></article><article class="legalArticle" data-lovdata-URL="LTI/forskrift/2003-03-05-283/§5-3" data-name="§5-3" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Fraktagent, speditør, cateringleverandør og andre som driver virksomhet i tilknytning til lufthavnen</span></h3><article class="legalP" id="kapittel-5-paragraf-3-ledd-1">Fraktagenter, speditører, cateringleverandører og andre som driver virksomhet i tilknytning til lufthavnen, skal utarbeide en sikkerhetsinstruks. Luftfartstilsynet kan fastsette nærmere retningslinjer for slik sikkerhetsinstruks.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-03-05-283/KAPITTEL_6"><h2>Kap. 6. Adgangskontroll</h2><article class="legalArticle" data-lovdata-URL="LTI/forskrift/2003-03-05-283/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Flyplassens avsperrede områder</span></h3><article class="legalP" id="kapittel-6-paragraf-1-ledd-1">Flyplassens innehaver definerer, på bakgrunn av krav fastsatt av Luftfartstilsynet, hvilke deler av flyplassanleggene som allmennheten ikke har fri adgang til.</article><article class="legalP" id="kapittel-6-paragraf-1-ledd-2">Flyplass som nevnt i § 1-1 bokstav a eller b, skal være slik avgrenset at det kan føres kontroll med adgangen til denne. Flyplassen skal ha tilstrekkelig med skilt, gjerder og porter til å hindre uvedkommende personer og kjøretøyer adgang til flysiden. Inngjerdingen skal kontrolleres hyppig og med ujevne mellomrom.</article><article class="legalP" id="kapittel-6-paragraf-1-ledd-3">Luftfartstilsynet kan fastsette krav til skilting, gjerder og porter.</article></article><article class="legalArticle" data-lovdata-URL="LTI/forskrift/2003-03-05-283/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Identitetskort og adgangskort</span></h3><article class="legalP" id="kapittel-6-paragraf-2-ledd-1">Enhver som i tjenestelig øyemed har behov for adgang til flyplassens avsperrede områder skal være utstyrt med adgangsbevis utstedt av flyplassinnehaver eller annen som er bemyndiget av denne. Med avsperrede områder menes de deler av flyplassanleggene som flyplassens innehaver bestemmer at allmennheten ikke har fri adgang til.</article><article class="legalP" id="kapittel-6-paragraf-2-ledd-2">Adgangsbeviset for regelmessig adgang skal være et identitetskort (ID-kort) inneholdende bl.a. kortinnehaverens navn, fødselsdato og bilde, samt opplysninger om hvilke områder det gir adgang til, og om gyldighetstiden. Slikt ID-kort kan utstedes av flyplassens innehaver, eller den som er bemyndiget av denne.</article></article><article class="legalArticle" data-lovdata-URL="LTI/forskrift/2003-03-05-283/§6-3" data-name="§6-3" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>. <span class="legalArticleTitle">Vilkår</span></h3><article class="legalP" id="kapittel-6-paragraf-3-ledd-1">ID-kort som gir adgang til flyplassens avsperrede områder kan bare utstedes når Avinor AS finner at vilkårene gitt i § 6-9 til § 6-16 er oppfylt. Disse vilkårene gjelder også ved fornyelse av ID-kort.</article></article><article class="legalArticle" data-lovdata-URL="LTI/forskrift/2003-03-05-283/§6-4" data-name="§6-4" id="kapittel-6-paragraf-4"><h3 class="legalArticleHeader"><span class="legalArticleValue">§ 6-4</span>. <span class="legalArticleTitle">Annen identitetsdokumentasjon</span></h3><article class="legalP" id="kapittel-6-paragraf-4-ledd-1">Likestilt med ID-kort i henhold til § 6-2 regnes identitetskort for Luftfartstilsynets tjenestemenn. For disse identitetskortene gjelder likevel ikke § 6-3.</article></article><article class="legalArticle" data-lovdata-URL="LTI/forskrift/2003-03-05-283/§6-5" data-name="§6-5" id="kapittel-6-paragraf-5"><h3 class="legalArticleHeader"><span class="legalArticleValue">§ 6-5</span>. <span class="legalArticleTitle">Midlertidig adgangskort</span></h3><article class="legalP" id="kapittel-6-paragraf-5-ledd-1">Enhver som skal ha tilfeldig eller kortvarig opphold på avsperrede områder skal være utstyrt med midlertidig adgangskort utstedt av flyplassens innehaver, eller den som er bemyndiget av denne. Flyplassens innehaver, eller den som er bemyndiget av denne, skal ha etablert et system som angir hvem det midlertidige adgangskortet er utstedt til, hvilke deler av flyplassen det gir adgang til og når det ble utstedt.</article><article class="legalP" id="kapittel-6-paragraf-5-ledd-2">Midlertidig adgangskort utstedes med inntil en måneds gyldighet og gjelder kun ved den flyplass hvor det er utstedt.</article><article class="legalP" id="kapittel-6-paragraf-5-ledd-3">Flyplassinnehaver eller annen som er bemyndiget av denne kan bestemme at personer med midlertidig adgangskort ikke kan oppholde seg på avsperrede områder med mindre de er i følge med en person som har gyldig ID-kort for slike områder.</article></article><article class="legalArticle" data-lovdata-URL="LTI/forskrift/2003-03-05-283/§6-6" data-name="§6-6" id="kapittel-6-paragraf-6"><h3 class="legalArticleHeader"><span class="legalArticleValue">§ 6-6</span>. <span class="legalArticleTitle">Opphold på avsperrede områder</span></h3><article class="legalP" id="kapittel-6-paragraf-6-ledd-1">Enhver som oppholder seg på avsperrede områder skal bære ID-kortet eller det midlertidige adgangskortet lett synlig og skal ved kontroll forevise at kortet gjelder på det området kortet er utstedt for. Enhver som ikke har påbudt ID-kort eller midlertidig adgangskort kan bortvises.</article></article><article class="legalArticle" data-lovdata-URL="LTI/forskrift/2003-03-05-283/§6-7" data-name="§6-7" id="kapittel-6-paragraf-7"><h3 class="legalArticleHeader"><span class="legalArticleValue">§ 6-7</span>. <span class="legalArticleTitle">Foretak som driver virksomhet på flyplass</span></h3><article class="legalP" id="kapittel-6-paragraf-7-ledd-1">Foretak som driver virksomhet på flyplassen hvor denne forskrift gjelder, jf. § 1-1 bokstav a og b, plikter å sørge for at ansatte som gis oppdrag innenfor avsperrede områder har påbudt ID-kort eller midlertidig adgangskort, og at de er kjent med reglene for bruk av kortet. Foretaket har ansvaret for at ansatte uten gyldig ID-kort eller midlertidig adgangskort ikke gis oppdrag på avsperret område.</article></article><article class="legalArticle" data-lovdata-URL="LTI/forskrift/2003-03-05-283/§6-8" data-name="§6-8" id="kapittel-6-paragraf-8"><h3 class="legalArticleHeader"><span class="legalArticleValue">§ 6-8</span>. <span class="legalArticleTitle">Tilbakekallelse</span></h3><article class="legalP" id="kapittel-6-paragraf-8-ledd-1">Flyplassens innehaver, eller den som er bemyndiget av denne, kan beslutte at et kort skal tilbakekalles og adgang til flyplassens avsperrede områder opphøre for et bestemt tidsrom eller for resten av gyldighetstiden, dersom kortinnehaveren ikke følger fastsatte bestemmelser om bruk av ID-kort eller adgangskort.</article><article class="legalP" id="kapittel-6-paragraf-8-ledd-2">Flyplassens innehaver, eller den som er bemyndiget av denne, samt foretak nevnt ovenfor under § 6-7, skal straks gi underretning til Avinor AS dersom han får kjennskap til opplysninger som innebærer at han forstår eller bør forstå at innehaver av ID-kort ikke lenger oppfyller vilkårene i § 6-9 til § 6-16. Avinor AS kan på ethvert tidspunkt foreta en vurdering av om innehaver av ID-kort oppfyller nevnte vilkår, og beslutte at ID-kortet skal tilbakekalles og at adgangen til avsperrede områder skal opphøre dersom det viser seg at vilkårene ikke lenger er oppfylt.</article></article><section class="section" id="kapittel-6-kapittel-1" data-lovdata-URL="LTI/forskrift/2003-03-05-283/KAPITTEL_6-1"><h3>Vilkår for utstedelse av ID-kort som gir adgang til flyplassens avsperrede områder</h3><article class="legalArticle" data-lovdata-URL="LTI/forskrift/2003-03-05-283/§6-9" data-name="§6-9" id="kapittel-6-kapittel-1-paragraf-1"><h4 class="legalArticleHeader"><span class="legalArticleValue">§ 6-9</span>. <span class="legalArticleTitle">Uttømmende politiattest</span></h4><article class="legalP" id="kapittel-6-kapittel-1-paragraf-1-ledd-1">For ID-kort som skal gi adgang til avsperrede områder kreves at det fremlegges uttømmende politiattest, eller tilsvarende dokumentasjon, for Avinor AS i henhold til forskrifter av 20. desember 1974 nr. 4 om strafferegistrering § 12 nr. 4 bokstav e annet ledd. Uttømmende politiattest, eller tilsvarende dokumentasjon, kan ikke være eldre enn 3 måneder.</article></article><article class="legalArticle" data-lovdata-URL="LTI/forskrift/2003-03-05-283/§6-10" data-name="§6-10" id="kapittel-6-kapittel-1-paragraf-2"><h4 class="legalArticleHeader"><span class="legalArticleValue">§ 6-10</span>. <span class="legalArticleTitle">Arbeidsgiver – stillingsannonser</span></h4><article class="legalP" id="kapittel-6-kapittel-1-paragraf-2-ledd-1">Arbeidsgivere skal i den enkelte stillingsannonse opplyse om at det forut for ansettelse vil bli krevd fremlagt uttømmende politiattest eller utenlandsk offentlig dokumentasjon som nevnt i § 6-11. Avinor AS skal så langt mulig sørge for at aktuelle foretak, selvstendig næringsdrivende og oppdragstakere, som har behov for ID-kort som nevnt i § 6-9, til seg selv eller til ansatte i egenskap av arbeidsgiver, får informasjon om kravet til fremleggelse av uttømmende politiattest, eller tilsvarende dokumentasjon.</article></article><article class="legalArticle" data-lovdata-URL="LTI/forskrift/2003-03-05-283/§6-11" data-name="§6-11" id="kapittel-6-kapittel-1-paragraf-3"><h4 class="legalArticleHeader"><span class="legalArticleValue">§ 6-11</span>. <span class="legalArticleTitle">Personer som har vært bosatt i utlandet</span></h4><article class="legalP" id="kapittel-6-kapittel-1-paragraf-3-ledd-1">Personer som ikke har vært bosatt i Norge de tre siste år, må sørge for å innhente offentlig dokumentasjon tilsvarende den norske uttømmende politiattesten. Slik dokumentasjon skal være oversatt til norsk eller engelsk, dersom den ikke allerede foreligger på engelsk eller et skandinavisk språk. Dersom slik dokumentasjon ikke blir fremskaffet, kan Avinor AS bestemme at personen ikke skal gis ID-kort som nevnt i § 6-9 før det er gått tre år regnet fra tidspunktet for innflytting til Norge.</article></article><article class="legalArticle" data-lovdata-URL="LTI/forskrift/2003-03-05-283/§6-12" data-name="§6-12" id="kapittel-6-kapittel-1-paragraf-4"><h4 class="legalArticleHeader"><span class="legalArticleValue">§ 6-12</span>. <span class="legalArticleTitle">Vurderingsmomenter</span></h4><article class="legalP" id="kapittel-6-kapittel-1-paragraf-4-ledd-1">Avinor AS skal på bakgrunn av den uttømmende politiattesten avgjøre hvorvidt søker har slik vandel at ID-kort som nevnt i § 6-9 kan utstedes. Ved vurderingen skal Avinor AS legge vekt på opplysninger om forelegg og dom for forbrytelser, herunder forelegg og dom for forsøk og straffbar medvirkning, som gir grunnlag for å anta at søker kan representere en trussel mot sikkerheten i sivil luftfart. Avgjørelsen skal treffes etter en konkret og skjønnsmessig helhetsvurdering. Følgende typer forbrytelser etter norsk lov, eller tilsvarende forbrytelser etter andre lands lov, kan tillegges vekt ved vurderingen:<ul class="defaultList"><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-1"><article class="legalP" id="kapittel-6-kapittel-1-paragraf-4-ledd-1-punkt-1-ledd-1">Overtredelse av straffeloven § 127</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-2"><article class="legalP" id="kapittel-6-kapittel-1-paragraf-4-ledd-1-punkt-2-ledd-1">Overtredelse av straffeloven § 145 annet ledd</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-3"><article class="legalP" id="kapittel-6-kapittel-1-paragraf-4-ledd-1-punkt-3-ledd-1">Overtredelse av straffeloven kapittel 14, Almenfarlige Forbrydelser</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-4"><article class="legalP" id="kapittel-6-kapittel-1-paragraf-4-ledd-1-punkt-4-ledd-1">Overtredelse av straffeloven kapittel 21, Forbrydelser mod den personlige Frihed</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-5"><article class="legalP" id="kapittel-6-kapittel-1-paragraf-4-ledd-1-punkt-5-ledd-1">Overtredelse av straffeloven kapittel 22, Forbrydelser mod Liv, Legeme og Helbred, unntatt § 237, § 238, § 239, § 241, § 244 og § 245</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-6"><article class="legalP" id="kapittel-6-kapittel-1-paragraf-4-ledd-1-punkt-6-ledd-1">Overtredelse av straffeloven kapittel 24, Underslag, Tjueri og ulovlig bruk</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-7"><article class="legalP" id="kapittel-6-kapittel-1-paragraf-4-ledd-1-punkt-7-ledd-1">Overtredelse av straffeloven kapittel 25, Udpresning og Ran</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-8"><article class="legalP" id="kapittel-6-kapittel-1-paragraf-4-ledd-1-punkt-8-ledd-1">Overtredelse av straffeloven § 270 første ledd nr. 2</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-9"><article class="legalP" id="kapittel-6-kapittel-1-paragraf-4-ledd-1-punkt-9-ledd-1">Grov overtredelse av våpenloven av 9. juni 1961 nr. 1, jf. § 33 annet ledd</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-10"><article class="legalP" id="kapittel-6-kapittel-1-paragraf-4-ledd-1-punkt-10-ledd-1">Overtredelse av legemiddelloven av 4. desember 1992 nr. 132 § 24 første ledd</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-11"><article class="legalP" id="kapittel-6-kapittel-1-paragraf-4-ledd-1-punkt-11-ledd-1">Særlig grov overtredelse av tolloven av 10. juni 1966 nr. 5 § 61 – § 65, jf. § 66</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-4-ledd-1-punkt-12"><article class="legalP" id="kapittel-6-kapittel-1-paragraf-4-ledd-1-punkt-12-ledd-1">Overtredelse av luftfartsloven § 14-30.</article></article></li></ul></article><article class="legalP" id="kapittel-6-kapittel-1-paragraf-4-ledd-2">Listen med forbrytelser ovenfor er ikke uttømmende i det også andre forbrytelser kan tillegges vekt dersom hensynet til forebyggelse av anslag mot sikkerheten i luftfarten tilsier dette. Forseelser kan tillegges vekt i særlige tilfeller.</article></article><article class="legalArticle" data-lovdata-URL="LTI/forskrift/2003-03-05-283/§6-13" data-name="§6-13" id="kapittel-6-kapittel-1-paragraf-5"><h4 class="legalArticleHeader"><span class="legalArticleValue">§ 6-13</span>. <span class="legalArticleTitle">Virkning i tid</span></h4><article class="legalP" id="kapittel-6-kapittel-1-paragraf-5-ledd-1">Forbrytelsene nevnt under § 6-12 skal som hovedregel bare gi grunnlag for å avslå søknad om ID-kort som nevnt i § 6-3 dersom det ikke er gått lenger tid fra tidspunktet for rettskraftig avgjørelse enn hva som følger av listen nedenfor:<ul class="defaultList"><li data-li-identifier="-" data-name="-"><article class="listArticle" id="kapittel-6-kapittel-1-paragraf-5-ledd-1-punkt-1"><article class="legalP" id="kapittel-6-kapittel-1-paragraf-5-ledd-1-punkt-1-ledd-1">Bot for forbrytelse etter dom eller forelegg; 1 år</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-5-ledd-1-punkt-2"><article class="legalP" id="kapittel-6-kapittel-1-paragraf-5-ledd-1-punkt-2-ledd-1">Betinget dom og dom på ubetinget fengsel inntil 6 måneder eller samfunnstjeneste med subsidiær fengselsstraff inntil 6 måneder; 2 år</article></article></li><li data-li-identifier="-" data-name="-"><article class="listArticle" id="kapittel-6-kapittel-1-paragraf-5-ledd-1-punkt-3"><article class="legalP" id="kapittel-6-kapittel-1-paragraf-5-ledd-1-punkt-3-ledd-1">Ubetinget dom på fengsel over 6 måneder; 4 år.</article></article></li></ul></article><article class="legalP" id="kapittel-6-kapittel-1-paragraf-5-ledd-2">Ved rettskraftig dom for flykapring, jf. straffeloven § 151a eller andre forbrytelser som innebærer ekstraordinær risiko for flysikkerheten, kan Avinor AS avslå søknad om ID-kort som nevnt i § 6-3 på livstid.</article></article><article class="legalArticle" data-lovdata-URL="LTI/forskrift/2003-03-05-283/§6-14" data-name="§6-14" id="kapittel-6-kapittel-1-paragraf-6"><h4 class="legalArticleHeader"><span class="legalArticleValue">§ 6-14</span>. <span class="legalArticleTitle">Rettskraftig dom foreligger ikke</span></h4><article class="legalP" id="kapittel-6-kapittel-1-paragraf-6-ledd-1">I tilfeller hvor vedkommende person er siktet eller tiltalt for forhold som er nevnt under § 6-12, kan Avinor AS vedta at personen ikke skal gis ID-kort som nevnt i § 6-9 før saken er rettskraftig avgjort eller henlagt.</article></article><article class="legalArticle" data-lovdata-URL="LTI/forskrift/2003-03-05-283/§6-15" data-name="§6-15" id="kapittel-6-kapittel-1-paragraf-7"><h4 class="legalArticleHeader"><span class="legalArticleValue">§ 6-15</span>. <span class="legalArticleTitle">Flere straffbare forhold</span></h4><article class="legalP" id="kapittel-6-kapittel-1-paragraf-7-ledd-1">I tilfelle av opplysninger om flere forbrytelser som nevnt i § 6-12 på en persons uttømmende politiattest, eller tilsvarende dokumentasjon, kan Avinor AS etter en konkret vurdering beslutte at søknad om utstedelse av ID-kort må avslås for et lenger tidsrom, dog begrenset oppad til det dobbelte av hva som er angitt i § 6-13.</article></article><article class="legalArticle" data-lovdata-URL="LTI/forskrift/2003-03-05-283/§6-16" data-name="§6-16" id="kapittel-6-kapittel-1-paragraf-8"><h4 class="legalArticleHeader"><span class="legalArticleValue">§ 6-16</span>. <span class="legalArticleTitle">Diplomater</span></h4><article class="legalP" id="kapittel-6-kapittel-1-paragraf-8-ledd-1">Bestemmelsene i § 6-9 til § 6-15 gjelder ikke for utenlandske statsborgere med diplomatisk status i Norge og som har tjenestemessig behov for å utføre tjenester innenfor flyplassens avsperrede områder eller bygninger.</article></article></section><section class="section" id="kapittel-6-kapittel-2" data-lovdata-URL="LTI/forskrift/2003-03-05-283/KAPITTEL_6-2"><h3>ID-kortets gyldighet</h3><article class="legalArticle" data-lovdata-URL="LTI/forskrift/2003-03-05-283/§6-17" data-name="§6-17" id="kapittel-6-kapittel-2-paragraf-1"><h4 class="legalArticleHeader"><span class="legalArticleValue">§ 6-17</span>. <span class="legalArticleTitle">Virkeområde</span></h4><article class="legalP" id="kapittel-6-kapittel-2-paragraf-1-ledd-1">ID-kort utstedt ved en flyplass har gyldighet bare ved denne. Avinor AS kan utstede ID-kort med gyldighet ved flere av Avinor AS' flyplasser. Disse skal merkes som gjennomgående eller regionale.</article></article><article class="legalArticle" data-lovdata-URL="LTI/forskrift/2003-03-05-283/§6-18" data-name="§6-18" id="kapittel-6-kapittel-2-paragraf-2"><h4 class="legalArticleHeader"><span class="legalArticleValue">§ 6-18</span>. <span class="legalArticleTitle">Varighet</span></h4><article class="legalP" id="kapittel-6-kapittel-2-paragraf-2-ledd-1">ID-kort utstedes med gyldighet i inntil 5 år. Ved fornyelse gjelder de krav som er angitt i § 6-9 til § 6-16.</article></article><article class="legalArticle" data-lovdata-URL="LTI/forskrift/2003-03-05-283/§6-19" data-name="§6-19" id="kapittel-6-kapittel-2-paragraf-3"><h4 class="legalArticleHeader"><span class="legalArticleValue">§ 6-19</span>. <span class="legalArticleTitle">Kjøretillatelser</span></h4><article class="legalP" id="kapittel-6-kapittel-2-paragraf-3-ledd-1">Ethvert kjøretøy som skal nyttes på flysiden, skal være utstyrt med en kjøretillatelse utferdiget av flyplassens innehaver. Det skal være et system som angir hvilket kjøretøy det gjelder for, hvem som kan føre kjøretøyet på flyside, hvilke deler av flyplassen det gjelder for og når det ble utstedt.</article></article><article class="legalArticle" data-lovdata-URL="LTI/forskrift/2003-03-05-283/§6-20" data-name="§6-20" id="kapittel-6-kapittel-2-paragraf-4"><h4 class="legalArticleHeader"><span class="legalArticleValue">§ 6-20</span>. <span class="legalArticleTitle">Vakthold</span></h4><article class="legalP" id="kapittel-6-kapittel-2-paragraf-4-ledd-1">Flyplassens innehaver og flyselskaper skal hver for seg etablere et tilfredsstillende vakthold for å hindre at uvedkommende tar seg inn på steder nevnt i § 6-2 eller får adgang til parkerte luftfartøyer.</article></article></section></section><section class="section" data-name="kap7" id="kapittel-7" data-lovdata-URL="LTI/forskrift/2003-03-05-283/KAPITTEL_7"><h2>Kap. 7. Dispensasjon</h2><article class="legalArticle" data-lovdata-URL="LTI/forskrift/2003-03-05-283/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>.</h3><article class="legalP" id="kapittel-7-paragraf-1-ledd-1">Luftfartstilsynet kan dispensere fra bestemmelsene i denne forskrift når særlige grunner foreligger.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2003-03-05-283/KAPITTEL_8"><h2>Kap. 8. Klage</h2><article class="legalArticle" data-lovdata-URL="LTI/forskrift/2003-03-05-283/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>.</h3><article class="legalP" id="kapittel-8-paragraf-1-ledd-1">Enkeltvedtak truffet av Luftfartstilsynet eller Avinor AS med hjemmel i denne forskrift kan påklages til Samferdselsdepartementet i henhold til forvaltningsloven.</article><article class="legalP" id="kapittel-8-paragraf-1-ledd-2">Klage sendes via Luftfartstilsynet med unntak av klage over vedtak truffet av Avinor AS i henhold til kapittel 6, hvor klagen sendes via Avinor AS.</article></article></section><section class="section" data-name="kap9" id="kapittel-9" data-lovdata-URL="LTI/forskrift/2003-03-05-283/KAPITTEL_9"><h2>Kap. 9. Overgangsbestemmelse og iverksettelse</h2><article class="legalArticle" data-lovdata-URL="LTI/forskrift/2003-03-05-283/§9-1" data-name="§9-1" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Overgangsbestemmelse</span></h3><article class="legalP" id="kapittel-9-paragraf-1-ledd-1">Ved fornyelse av adgangskort kan Avinor AS, i en overgangsperiode på ett år fra ikrafttreden, dispensere fra forskriftens bestemmelser, når det foreligger forhold som medfører at vedtaket vil fremstå som urimelig.</article></article><article class="legalArticle" data-lovdata-URL="LTI/forskrift/2003-03-05-283/§9-2" data-name="§9-2" id="kapittel-9-paragraf-2"><h3 class="legalArticleHeader"><span class="legalArticleValue">§ 9-2</span>. <span class="legalArticleTitle">Iverksettelse</span></h3><article class="legalP" id="kapittel-9-paragraf-2-ledd-1">Denne forskrift trer i kraft 1. april 2003.</article><article class="legalP" id="kapittel-9-paragraf-2-ledd-2">Fra samme tidspunkt oppheves forskrift av 13. desember 1996 nr. 1146 om forebyggelse av anslag mot sikkerheten i luftfarten, fastsatt ved kgl.res. med hjemmel i luftfartsloven § 7-24 første ledd og § 7-25 første og annet ledd.</article></article></section></main></body></html>