<!DOCTYPE html><html lang="no"><head><title>Forskrift om innfanging og innsamling av vilt for vitenskapelige eller andre særlige formål.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-03-14-349</dd><dt class="dokid">DokumentID</dt><dd class="dokid">LTI/forskrift/2003-03-14-349</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 4 s 541</dd><dt class="dateInForce">I kraft fra</dt><dd class="dateInForce">2003-03-14</dd><dt class="changesToDocuments">Endrer</dt><dd class="changesToDocuments"><ul><li>forskrift/1974-12-23-8594</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§26</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">2003-03-25</dd><dt class="journalNumber">Journalnummer</dt><dd class="journalNumber">2003-0318</dd><dt class="titleShort">Korttittel</dt><dd class="titleShort">Forskrift om vitenskapelig fangst av vilt mv.</dd><dt class="title">Tittel</dt><dd class="title">Forskrift om innfanging og innsamling av vilt for vitenskapelige eller andre særlige formål.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for naturforvaltning 14. mars 2003 med hjemmel i lov av 29. mai 1981 nr. 38 om viltet § 26 nr. 4 og 5, jf. kgl.res. av 2. april 1982.</dd><dt class="refid">RefID</dt><dd class="refid">forskrift/2003-03-14-349</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innfanging og innsamling av vilt for vitenskapelige eller andre særlige formål.<ul class="tocSubUl"><li>Kapittel 1. Generelle bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Nødvendige tillatelser</li><li>§ 4. Innsamling av vilt uten tillatelse</li><li>§ 5. Varsling til grunneier, kommune og politimyndighet</li><li>§ 6. Om grunneiers tillatelse</li><li>§ 7. Om bruk av fangstredskaper</li><li>§ 8. Eiendomsrett til levende og dødt vilt</li></ul></li><li>Kapittel 2. Innfanging og håndtering av levende vilt for vitenskapelige eller andre særlige formål<ul class="tocSubUl"><li>§ 9. Arter som kan fanges inn etter tillatelse fra kommunen</li><li>§ 10. Arter som kan fanges inn etter tillatelse fra direktoratet</li><li>§ 11. Om innfanging av levende vilt for overføring til annet område</li><li>§ 12. Søknad om tillatelse til innfanging av levende vilt</li><li>§ 13. Om tillatelse til innfanging av levende vilt</li><li>§ 14. Om håndtering av levende vilt</li><li>§ 15. Tilbakeføring av levende vilt til naturen</li></ul></li><li>Kapittel 3. Avliving og innsamling av vilt for vitenskapelige eller andre særlige formål<ul class="tocSubUl"><li>§ 16. Arter som kan avlives etter tillatelse fra kommunen</li><li>§ 17. Arter som kan avlives og innsamles etter tillatelse fra Direktoratet for naturforvaltning</li><li>§ 18. Søknad om tillatelse til avliving og innsamling av vilt</li><li>§ 19. Om tillatelse til avliving og innsamling av vilt</li><li>§ 20. Om avliving av vilt</li></ul></li><li>Kapittel 4. Om merking av vilt, herunder ringmerking<ul class="tocSubUl"><li>§ 21. Tillatelse til merking</li><li>§ 22. Om bruk av fangstredskap ved ringmerking</li><li>§ 23. Rapportering</li><li>§ 24. Overgangsordning</li></ul></li><li>Kapittel 5. Klage, dispensasjon, straff og ikrafttredelse<ul class="tocSubUl"><li>§ 25. Kontroll</li><li>§ 26. Klageadgang</li><li>§ 27. Straff</li><li>§ 28. Dispensasjon</li><li>§ 29. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-03-14-349" id="dokument"><h1>Forskrift om innfanging og innsamling av vilt for vitenskapelige eller andre særlige formål.</h1><section class="section" data-name="kap1" id="kapittel-1" data-lovdata-URL="LTI/forskrift/2003-03-14-349/KAPITTEL_1"><h2>Kapittel 1. Generelle bestemmelser</h2><article class="legalArticle" data-lovdata-URL="LTI/forskrift/2003-03-14-349/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskrift er å sikre at innfanging og innsamling av vilt for forskning, undervisning, informasjon, oppdrett eller for andre særlige formål, skjer uten at dyr påføres unødig lidelse og uten at naturens produktivitet og artsrikdom reduseres.</article></article><article class="legalArticle" data-lovdata-URL="LTI/forskrift/2003-03-14-349/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-2-ledd-1">Denne forskrift gjelder der vilt eller deler av vilt, herunder dets egg, reir og bo, fanges inn, avlives eller samles inn i Norge for forskning, undervisning, informasjon, oppdrett eller andre særlige formål.</article></article><article class="legalArticle" data-lovdata-URL="LTI/forskrift/2003-03-14-349/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Nødvendige tillatelser</span></h3><article class="legalP" id="kapittel-1-paragraf-3-ledd-1">Innfanging, avliving og innsamling av vilt for forskning, undervisning, informasjon, oppdrett eller andre særlige formål kan bare foregå med hjemmel i denne forskrift eller etter skriftlig tillatelse gitt i medhold av bestemmelse i denne forskrift.</article><article class="legalP" id="kapittel-1-paragraf-3-ledd-2">For håndtering av innfanget vilt henvises til gjeldende bestemmelser i lov av 15. juni 2001 nr. 75 om veterinærer og annet dyrehelsepersonell og lov av 20. desember 1974 nr. 73 om dyrevern med tilhørende forskrifter.</article></article><article class="legalArticle" data-lovdata-URL="LTI/forskrift/2003-03-14-349/§4" data-name="§4" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innsamling av vilt uten tillatelse</span></h3><article class="legalP" id="kapittel-1-paragraf-4-ledd-1">Enhver kan fritt samle inn egg og larver (rumpetroll) av vanlig frosk (<i>Rana temporaria</i>) for forsknings-, undervisnings- og opplysningsformål.</article></article><article class="legalArticle" data-lovdata-URL="LTI/forskrift/2003-03-14-349/§5" data-name="§5" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Varsling til grunneier, kommune og politimyndighet</span></h3><article class="legalP" id="kapittel-1-paragraf-5-ledd-1">Den som søker og får tillatelse til innfanging, avliving eller innsamling av vilt i medhold av denne forskrift, skal varsle berørte grunneiere, kommuner og stedlig politistasjon eller lensmannskontor før virksomheten finner sted. Det skal opplyses om hva tillatelsen omfatter og tid og sted for aktiviteten.</article><article class="legalP" id="kapittel-1-paragraf-5-ledd-2">Unntatt fra denne varslingsplikt er ringmerking av fugl og merking av flaggermus, jf. § 21 annet ledd.</article></article><article class="legalArticle" data-lovdata-URL="LTI/forskrift/2003-03-14-349/§6" data-name="§6" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Om grunneiers tillatelse</span></h3><article class="legalP" id="kapittel-1-paragraf-6-ledd-1">Ved enhver innfanging, innsamling og merking av vilt som foregår på annen manns grunn skal det opptres hensynsfullt og varsomt slik at det ikke voldes skade på miljøet eller skade eller ulempe for eier, bruker eller andre.</article><article class="legalP" id="kapittel-1-paragraf-6-ledd-2">Dersom virksomheten etter første ledd krever faste monteringer i terrenget eller inngrep i naturen, skal det alltid innhentes tillatelse til dette fra grunneier.</article></article><article class="legalArticle" data-lovdata-URL="LTI/forskrift/2003-03-14-349/§7" data-name="§7" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Om bruk av fangstredskaper</span></h3><article class="legalP" id="kapittel-1-paragraf-7-ledd-1">Til innfanging og innsamling av vilt skal det brukes fangstredskaper som ikke skader viltet. Alle fangstredskaper skal merkes med navn, adresse og telefonnummer.</article></article><article class="legalArticle" data-lovdata-URL="LTI/forskrift/2003-03-14-349/§8" data-name="§8" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Eiendomsrett til levende og dødt vilt</span></h3><article class="legalP" id="kapittel-1-paragraf-8-ledd-1">Dødt vilt, levende vilt og egg innsamlet i medhold av denne forskrift er Viltfondets eiendom dersom det ikke følger av tillatelsen at eiendomsrett overføres til andre.</article><article class="legalP" id="kapittel-1-paragraf-8-ledd-2">Individer av hjortevilt og bever som avlives tilfaller kommunen om ikke annet følger av tillatelsen.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-03-14-349/KAPITTEL_2"><h2>Kapittel 2. Innfanging og håndtering av levende vilt for vitenskapelige eller andre særlige formål</h2><article class="legalArticle" data-lovdata-URL="LTI/forskrift/2003-03-14-349/§9" data-name="§9" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Arter som kan fanges inn etter tillatelse fra kommunen</span></h3><article class="legalP" id="kapittel-2-paragraf-1-ledd-1">Kommunen kan etter søknad gi tillatelse til innfanging av følgende arter for å drive næringsmessig oppdrett: orrfugl, storfugl, lirype, fjellrype, jerpe, stokkand og grågås, herunder egg av disse arter, samt hare og kalver av hjort.</article><article class="legalP" id="kapittel-2-paragraf-1-ledd-2">Kommunens myndighet gjelder innfanging for godkjent oppdrettsanlegg lokalisert i egen kommune.</article><article class="legalP" id="kapittel-2-paragraf-1-ledd-3">Direktoratet kan gi tillatelse når søknaden gjelder innfanging for oppdrettsanlegg i annen kommune, eller når innfanging skal foregå i to eller flere kommuner.</article></article><article class="legalArticle" data-lovdata-URL="LTI/forskrift/2003-03-14-349/§10" data-name="§10" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Arter som kan fanges inn etter tillatelse fra direktoratet</span></h3><article class="legalP" id="kapittel-2-paragraf-2-ledd-1">Direktoratet kan etter søknad gi tillatelse til eller av eget tiltak iverksette innfanging av levende vilt til forskning, undervisning, informasjon, oppdrett eller andre særlige formål.</article></article><article class="legalArticle" data-lovdata-URL="LTI/forskrift/2003-03-14-349/§11" data-name="§11" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Om innfanging av levende vilt for overføring til annet område</span></h3><article class="legalP" id="kapittel-2-paragraf-3-ledd-1">Direktoratet kan etter søknad gi tillatelse til eller av eget tiltak iverksette innfanging av vilt for overføring i live til annet område når formålet er:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-3-ledd-1-punkt-1"><article class="legalP" id="kapittel-2-paragraf-3-ledd-1-punkt-1-ledd-1">overføring til godkjent dyrepark</article></article></li><li data-li-identifier="b." data-name="b."><article class="listArticle" id="kapittel-2-paragraf-3-ledd-1-punkt-2"><article class="legalP" id="kapittel-2-paragraf-3-ledd-1-punkt-2-ledd-1">overføring til område egnet for ivaretakelse av genmateriale</article></article></li><li data-li-identifier="c." data-name="c."><article class="listArticle" id="kapittel-2-paragraf-3-ledd-1-punkt-3"><article class="legalP" id="kapittel-2-paragraf-3-ledd-1-punkt-3-ledd-1">overføring av store rovdyr fra et område til et annet</article></article></li><li data-li-identifier="d." data-name="d."><article class="listArticle" id="kapittel-2-paragraf-3-ledd-1-punkt-4"><article class="legalP" id="kapittel-2-paragraf-3-ledd-1-punkt-4-ledd-1">overføring av arter til et annet land for å bygge opp eller styrke bestander</article></article></li><li data-li-identifier="e." data-name="e."><article class="listArticle" id="kapittel-2-paragraf-3-ledd-1-punkt-5"><article class="legalP" id="kapittel-2-paragraf-3-ledd-1-punkt-5-ledd-1">overføring av arter innen distrikter i landet</article></article></li><li data-li-identifier="f." data-name="f."><article class="listArticle" id="kapittel-2-paragraf-3-ledd-1-punkt-6"><article class="legalP" id="kapittel-2-paragraf-3-ledd-1-punkt-6-ledd-1">overføring til godkjent anlegg for oppdrett av vilt.</article></article></li></ul></article></article><article class="legalArticle" data-lovdata-URL="LTI/forskrift/2003-03-14-349/§12" data-name="§12" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Søknad om tillatelse til innfanging av levende vilt</span></h3><article class="legalP" id="kapittel-2-paragraf-4-ledd-1">Søknaden skal sendes til kommunen eller direktoratet senest to måneder før virksomheten skal finne sted, og skal inneholde opplysninger om:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-4-ledd-1-punkt-1"><article class="legalP" id="kapittel-2-paragraf-4-ledd-1-punkt-1-ledd-1">hvilke arter og antall individer søknaden gjelder</article></article></li><li data-li-identifier="b." data-name="b."><article class="listArticle" id="kapittel-2-paragraf-4-ledd-1-punkt-2"><article class="legalP" id="kapittel-2-paragraf-4-ledd-1-punkt-2-ledd-1">steds- og tidsavgrensning for virksomheten</article></article></li><li data-li-identifier="c." data-name="c."><article class="listArticle" id="kapittel-2-paragraf-4-ledd-1-punkt-3"><article class="legalP" id="kapittel-2-paragraf-4-ledd-1-punkt-3-ledd-1">hvilke formål og behov innfangingen skal dekke</article></article></li><li data-li-identifier="d." data-name="d."><article class="listArticle" id="kapittel-2-paragraf-4-ledd-1-punkt-4"><article class="legalP" id="kapittel-2-paragraf-4-ledd-1-punkt-4-ledd-1">hvilke metoder som skal anvendes ved innfangingen</article></article></li><li data-li-identifier="e." data-name="e."><article class="listArticle" id="kapittel-2-paragraf-4-ledd-1-punkt-5"><article class="legalP" id="kapittel-2-paragraf-4-ledd-1-punkt-5-ledd-1">hvem som er ansvarlig for virksomheten.</article></article></li></ul></article><article class="legalP" id="kapittel-2-paragraf-4-ledd-2">Ved søknad om innfanging av smågnagere og spissmus gjelder ikke kravet i bokstav a. I stedet skal søker oppgi antall felledøgn.</article></article><article class="legalArticle" data-lovdata-URL="LTI/forskrift/2003-03-14-349/§13" data-name="§13" id="kapittel-2-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Om tillatelse til innfanging av levende vilt</span></h3><article class="legalP" id="kapittel-2-paragraf-5-ledd-1">Det skal settes rimelige og saklige vilkår og begrensninger i tillatelsen, herunder:<ul class="defaultList"><li data-li-identifier="a." data-name="a."><article class="listArticle" id="kapittel-2-paragraf-5-ledd-1-punkt-1"><article class="legalP" id="kapittel-2-paragraf-5-ledd-1-punkt-1-ledd-1">at tillatelsen skal omfatte et bestemt antall individer, eventuelt kjønn og alder</article></article></li><li data-li-identifier="b." data-name="b."><article class="listArticle" id="kapittel-2-paragraf-5-ledd-1-punkt-2"><article class="legalP" id="kapittel-2-paragraf-5-ledd-1-punkt-2-ledd-1">at tillatelsen skal gjelde i bestemt område og tid</article></article></li><li data-li-identifier="c." data-name="c."><article class="listArticle" id="kapittel-2-paragraf-5-ledd-1-punkt-3"><article class="legalP" id="kapittel-2-paragraf-5-ledd-1-punkt-3-ledd-1">hvilke metoder som kan anvendes</article></article></li><li data-li-identifier="d." data-name="d."><article class="listArticle" id="kapittel-2-paragraf-5-ledd-1-punkt-4"><article class="legalP" id="kapittel-2-paragraf-5-ledd-1-punkt-4-ledd-1">om innfangede individer skal merkes</article></article></li><li data-li-identifier="e." data-name="e."><article class="listArticle" id="kapittel-2-paragraf-5-ledd-1-punkt-5"><article class="legalP" id="kapittel-2-paragraf-5-ledd-1-punkt-5-ledd-1">om hvilke formål innfangede individer kan brukes til</article></article></li><li data-li-identifier="f." data-name="f."><article class="listArticle" id="kapittel-2-paragraf-5-ledd-1-punkt-6"><article class="legalP" id="kapittel-2-paragraf-5-ledd-1-punkt-6-ledd-1">om ivaretakelse av prøvemateriale for allmenne formål</article></article></li><li data-li-identifier="g." data-name="g."><article class="listArticle" id="kapittel-2-paragraf-5-ledd-1-punkt-7"><article class="legalP" id="kapittel-2-paragraf-5-ledd-1-punkt-7-ledd-1">om rapportering fra virksomheten.</article></article></li></ul></article><article class="legalP" id="kapittel-2-paragraf-5-ledd-2">Ved tillatelse til innfanging av smågnagere og spissmus gjelder ikke kravet i bokstav a. I stedet skal tillatelsen oppgi antall felledøgn.</article></article><article class="legalArticle" data-lovdata-URL="LTI/forskrift/2003-03-14-349/§14" data-name="§14" id="kapittel-2-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Om håndtering av levende vilt</span></h3><article class="legalP" id="kapittel-2-paragraf-6-ledd-1">Den som får tillatelse til innfanging, håndtering og merking av levende vilt i medhold av denne forskrift skal følge gjeldende regler i lov av 29. mai 1981 nr. 38 om viltet, lov av 15. juni 2001 nr. 75 om veterinærer og annet dyrehelsepersonell og lov av 20. desember 1974 nr. 73 om dyrevern samt forskrifter fastsatt med hjemmel i disse lover.</article><article class="legalP" id="kapittel-2-paragraf-6-ledd-2">Under innfanging av levende vilt, herunder flytting, transportering og merking av levende vilt som innebærer lokal eller fullstendig bedøvelse, gjelder bestemmelsene i lov av 15. juni 2001 nr. 75 om veterinærer og annet dyrehelsepersonell § 18.</article></article><article class="legalArticle" data-lovdata-URL="LTI/forskrift/2003-03-14-349/§15" data-name="§15" id="kapittel-2-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilbakeføring av levende vilt til naturen</span></h3><article class="legalP" id="kapittel-2-paragraf-7-ledd-1">Dersom ikke annet framgår av tillatelsen, skal levende vilt slippes fri på samme sted som det ble fanget så snart hensikten med virksomheten er oppnådd.</article><article class="legalP" id="kapittel-2-paragraf-7-ledd-2">Dersom innfanget vilt som etter innfangingen skal slippes fri, er blitt tamt eller på annen måte uskikket til å overleve i naturen, skal den som har fått innfangingstillatelse straks gi beskjed til vedtaksmyndigheten som avgjør om viltet skal avlives eller disponeres over på annen måte.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-03-14-349/KAPITTEL_3"><h2>Kapittel 3. Avliving og innsamling av vilt for vitenskapelige eller andre særlige formål</h2><article class="legalArticle" data-lovdata-URL="LTI/forskrift/2003-03-14-349/§16" data-name="§16" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Arter som kan avlives etter tillatelse fra kommunen</span></h3><article class="legalP" id="kapittel-3-paragraf-1-ledd-1">Kommunen kan etter søknad gi tillatelse til avliving av viltarter som til enhver tid er jaktbare i kommunen når formålet er forskning, undervisning eller andre særlige formål. Denne bestemmelse gjelder ikke de store rovdyrene ulv, jerv, bjørn og gaupe.</article><article class="legalP" id="kapittel-3-paragraf-1-ledd-2">Direktoratet kan gi tillatelse når søknaden gjelder for to eller flere kommuner.</article></article><article class="legalArticle" data-lovdata-URL="LTI/forskrift/2003-03-14-349/§17" data-name="§17" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Arter som kan avlives og innsamles etter tillatelse fra Direktoratet for naturforvaltning</span></h3><article class="legalP" id="kapittel-3-paragraf-2-ledd-1">Direktoratet for naturforvaltning kan etter søknad gi tillatelse til eller av eget tiltak iverksette avliving av alle arter av vilt for forskning, undervisning eller andre særlige formål.</article></article><article class="legalArticle" data-lovdata-URL="LTI/forskrift/2003-03-14-349/§18" data-name="§18" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Søknad om tillatelse til avliving og innsamling av vilt</span></h3><article class="legalP" id="kapittel-3-paragraf-3-ledd-1">Skriftlig søknad skal sendes senest 2 måneder før virksomheten finner sted, og skal inneholde opplysninger om:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">hvilke arter og antall individer søknaden gjelder</article></article></li><li data-li-identifier="b." data-name="b."><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">steds- og tidsavgrensning for virksomheten</article></article></li><li data-li-identifier="c." data-name="c."><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">hvilke formål og behov avlivingen skal dekke</article></article></li><li data-li-identifier="d." data-name="d."><article class="listArticle" id="kapittel-3-paragraf-3-ledd-1-punkt-4"><article class="legalP" id="kapittel-3-paragraf-3-ledd-1-punkt-4-ledd-1">hvilke metoder som skal anvendes ved avlivingen</article></article></li><li data-li-identifier="e." data-name="e."><article class="listArticle" id="kapittel-3-paragraf-3-ledd-1-punkt-5"><article class="legalP" id="kapittel-3-paragraf-3-ledd-1-punkt-5-ledd-1">hvem som er ansvarlig for virksomheten.</article></article></li></ul></article><article class="legalP" id="kapittel-3-paragraf-3-ledd-2">Ved søknad om avliving av smågnagere og spissmus gjelder ikke kravet i bokstav a. I stedet skal søker oppgi antall felledøgn.</article></article><article class="legalArticle" data-lovdata-URL="LTI/forskrift/2003-03-14-349/§19" data-name="§19" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Om tillatelse til avliving og innsamling av vilt</span></h3><article class="legalP" id="kapittel-3-paragraf-4-ledd-1">Det skal settes rimelige og saklige vilkår og begrensninger i tillatelsen, herunder:<ul class="defaultList"><li data-li-identifier="a." data-name="a."><article class="listArticle" id="kapittel-3-paragraf-4-ledd-1-punkt-1"><article class="legalP" id="kapittel-3-paragraf-4-ledd-1-punkt-1-ledd-1">at tillatelsen skal omfatte et bestemt antall individer, eventuelt kjønn og alder</article></article></li><li data-li-identifier="b." data-name="b."><article class="listArticle" id="kapittel-3-paragraf-4-ledd-1-punkt-2"><article class="legalP" id="kapittel-3-paragraf-4-ledd-1-punkt-2-ledd-1">at tillatelsen skal gjelde i bestemt område og tid</article></article></li><li data-li-identifier="c." data-name="c."><article class="listArticle" id="kapittel-3-paragraf-4-ledd-1-punkt-3"><article class="legalP" id="kapittel-3-paragraf-4-ledd-1-punkt-3-ledd-1">hvilke avlivingsmetoder som tillates</article></article></li><li data-li-identifier="d." data-name="d."><article class="listArticle" id="kapittel-3-paragraf-4-ledd-1-punkt-4"><article class="legalP" id="kapittel-3-paragraf-4-ledd-1-punkt-4-ledd-1">om avliving skal skje i samråd med veterinær</article></article></li><li data-li-identifier="e." data-name="e."><article class="listArticle" id="kapittel-3-paragraf-4-ledd-1-punkt-5"><article class="legalP" id="kapittel-3-paragraf-4-ledd-1-punkt-5-ledd-1">om ivaretakelse av prøvemateriale for allmenne formål</article></article></li><li data-li-identifier="f." data-name="f."><article class="listArticle" id="kapittel-3-paragraf-4-ledd-1-punkt-6"><article class="legalP" id="kapittel-3-paragraf-4-ledd-1-punkt-6-ledd-1">om rapportering fra virksomheten.</article></article></li></ul></article><article class="legalP" id="kapittel-3-paragraf-4-ledd-2">Ved avliving av smågnagere og spissmus og gjelder ikke kravet i bokstav a. I stedet skal tillatelsen oppgi antall felledøgn.</article></article><article class="legalArticle" data-lovdata-URL="LTI/forskrift/2003-03-14-349/§20" data-name="§20" id="kapittel-3-paragraf-5"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Om avliving av vilt</span></h3><article class="legalP" id="kapittel-3-paragraf-5-ledd-1">Den som får tillatelse til å avlive dyr i medhold av denne forskrift skal gjøre det på en slik måte at dyret ikke utsettes for unødig lidelse og slik at det ikke oppstår fare for mennesker eller husdyr eller skade på eiendom.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-03-14-349/KAPITTEL_4"><h2>Kapittel 4. Om merking av vilt, herunder ringmerking</h2><article class="legalArticle" data-lovdata-URL="LTI/forskrift/2003-03-14-349/§21" data-name="§21" id="kapittel-4-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Tillatelse til merking</span></h3><article class="legalP" id="kapittel-4-paragraf-1-ledd-1">For å merke vilt med individuelle merker kreves skriftlig tillatelse gitt av Direktoratet for naturforvaltning. Tillatelse for merking av vilt gis etter søknad til enkeltpersoner. Søker må dokumentere nødvendig erfaring og kompetanse med håndtering og merking av vilt. Direktoratet kan fastsette nærmere vilkår for tillatelsen.</article><article class="legalP" id="kapittel-4-paragraf-1-ledd-2">For å kunne ringmerke fugl og merke flaggermus kreves lisens for dette gitt av direktoratet. Den som søker om å bruke fangstredskaper for innsamling av fugl eller flaggermus for merking, må angi hvilke fangstredskaper som skal brukes. Søker må dokumentere nødvendig erfaring med bruk av fangstredskaper samt håndtering og merking av levende fugl eller flaggermus.</article></article><article class="legalArticle" data-lovdata-URL="LTI/forskrift/2003-03-14-349/§22" data-name="§22" id="kapittel-4-paragraf-2"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Om bruk av fangstredskap ved ringmerking</span></h3><article class="legalP" id="kapittel-4-paragraf-2-ledd-1">Ved bruk av fangstredskap for ringmerking av fugl og merking av flaggermus, skal fangede individer straks merkes og slippes fri. Fangstredskapet skal være under kontinuerlig tilsyn når det står til fangst. Når fangstredskap ikke lenger er under tilsyn, skal det stenges eller fjernes slik at de ikke kan fange.</article></article><article class="legalArticle" data-lovdata-URL="LTI/forskrift/2003-03-14-349/§23" data-name="§23" id="kapittel-4-paragraf-3"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Rapportering</span></h3><article class="legalP" id="kapittel-4-paragraf-3-ledd-1">Den som får tillatelse til å merke vilt, skal sende rapport til direktoratet eller til den direktoratet bestemmer.</article><article class="legalP" id="kapittel-4-paragraf-3-ledd-2">Den som har lisens til ringmerking, skal sende rapport om foregående års aktivitet og merking innen 15. februar hvert år. Dersom rapporten ikke er levert innen fristen, kan direktoratet trekke tilbake ringmerkingslisensen.</article></article><article class="legalArticle" data-lovdata-URL="LTI/forskrift/2003-03-14-349/§24" data-name="§24" id="kapittel-4-paragraf-4"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Overgangsordning</span></h3><article class="legalP" id="kapittel-4-paragraf-4-ledd-1">Personer som ved ikrafttredelse av denne forskrift har ringmerkingslisens, kan i 12 måneder regnet fra ikrafttredelse av forskriften benytte lisensen i overensstemmelse med tidligere bestemmelser og fastsatte vilkår.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-03-14-349/KAPITTEL_5"><h2>Kapittel 5. Klage, dispensasjon, straff og ikrafttredelse</h2><article class="legalArticle" data-lovdata-URL="LTI/forskrift/2003-03-14-349/§25" data-name="§25" id="kapittel-5-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Kontroll</span></h3><article class="legalP" id="kapittel-5-paragraf-1-ledd-1">Skriftlig tillatelse skal alltid medbringes under innsamling, merking og avliving og forevises på forlangende til grunneier, kommune, annen viltmyndighet og politi.</article></article><article class="legalArticle" data-lovdata-URL="LTI/forskrift/2003-03-14-349/§26" data-name="§26" id="kapittel-5-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Klageadgang</span></h3><article class="legalP" id="kapittel-5-paragraf-2-ledd-1">Enkeltvedtak fattet med hjemmel i denne forskrift kan påklages i samsvar med reglene i forvaltningsloven. Klagen sendes til det organ som har fattet vedtaket. Fylkesmannen er klageinstans på vedtak gjort av kommunen.</article></article><article class="legalArticle" data-lovdata-URL="LTI/forskrift/2003-03-14-349/§27" data-name="§27" id="kapittel-5-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Straff</span></h3><article class="legalP" id="kapittel-5-paragraf-3-ledd-1">Den som forsettlig eller uaktsomt overtrer bestemmelse gitt i eller i medhold av denne forskrift, straffes i samsvar med viltloven § 56, dersom ikke strengere straffebestemmelse kommer til anvendelse.</article></article><article class="legalArticle" data-lovdata-URL="LTI/forskrift/2003-03-14-349/§28" data-name="§28" id="kapittel-5-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-4-ledd-1">Direktoratet for naturforvaltning kan i særlige tilfeller dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-03-14-349/§29" data-name="§29" id="kapittel-5-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikrafttreden</span></h3><article class="legalP" id="kapittel-5-paragraf-5-ledd-1">Forskriften trer i kraft straks. Fra samme tid oppheves forskrift av 23. desember 1974 nr. 8594 om adgang til å innsamle egg og å felle eller fange vilt for vitenskapelige eller andre særlige formål.</article></article></section></main></body></html>