<!DOCTYPE html><html lang="no"><head><title>Forskrift om hastighetsbegrensninger langs kysten, i elver og innsjøer (sjøhastighetsforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-05-05-561</dd><dt class="dokid">DokumentID</dt><dd class="dokid">LTI/forskrift/2003-05-05-561</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 7 s 1116</dd><dt class="dateInForce">I kraft fra</dt><dd class="dateInForce">2003-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-12-30-1182</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-51/§6</li><li>forskrift/2002-10-15-1162</li></ul></dd><dt class="dateOfPublication">Kunngjort</dt><dd class="dateOfPublication">2003-05-13</dd><dt class="journalNumber">Journalnummer</dt><dd class="journalNumber">2003-0479</dd><dt class="titleShort">Korttittel</dt><dd class="titleShort">Sjøhastighetsforskriften</dd><dt class="title">Tittel</dt><dd class="title">Forskrift om hastighetsbegrensninger langs kysten, i elver og innsjøer (sjøhastighetsforskriften).</dd><dt class="miscInformation">Annet om dokumentet</dt><dd class="miscInformation">Fastsatt av Kystdirektoratet 5. mai 2003 med hjemmel i lov av 8. juni 1984 nr. 51 om havner og farvann m.v. § 6 annet ledd, jf. delegeringsvedtak av 15. oktober 2002 nr. 1162.</dd><dt class="refid">RefID</dt><dd class="refid">forskrift/2003-05-05-561</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hastighetsbegrensninger langs kysten, i elver og innsjøer (sjøhastighetsforskriften).<ul class="tocSubUl"><li>§ 1. Virkeområde</li><li>§ 2. Alminnelige hastighetsbestemmelser</li><li>§ 3. Unntaksbestemmelse</li><li>§ 4. Kystverkets myndighet</li><li>§ 5. Skilting</li><li>§ 6. Straff</li><li>§ 7. Ikrafttredelse og overgangsbestemmelser m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/2003-05-05-561" id="dokument"><h1>Forskrift om hastighetsbegrensninger langs kysten, i elver og innsjøer (sjøhastighetsforskriften).</h1><article class="legalArticle" data-lovdata-URL="LTI/forskrift/2003-05-05-561/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" id="paragraf-1-ledd-1">Denne forskriften gjelder alle fartøyer. Sjøfly regnes ikke som fartøy etter forskriften her.</article><article class="legalP" id="paragraf-1-ledd-2">Forskriften gjelder for alt farvann innenfor territorialgrensen, for vassdrag så langt de er farbare med fartøy fra sjøen og for elver og innsjøer.</article></article><article class="legalArticle" data-lovdata-URL="LTI/forskrift/2003-05-05-561/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Alminnelige hastighetsbestemmelser</span></h2><article class="legalP" id="paragraf-2-ledd-1">Fører av, fartøy eller den som til enhver tid faktisk fører fartøyet, skal avpasse hastigheten slik at han er hensynsfull, aktsom og varsom i forhold til omgivelsene og miljøet, og slik at det ikke kan oppstå fare eller voldes skade på grunn av bølger fra fartøyet eller på annen måte.</article><article class="legalP" id="paragraf-2-ledd-2">Fartøy skal ikke ha høyere hastighet enn 5 knop innenfor en avstand på 50 meter fra:<ul class="defaultList"><li data-li-identifier="1." data-name="1."><article class="listArticle" id="paragraf-2-ledd-2-punkt-1"><article class="legalP" id="paragraf-2-ledd-2-punkt-1-ledd-1">land. Som land regnes all grunn som er synlig over vannflaten.</article></article></li><li data-li-identifier="2." data-name="2."><article class="listArticle" id="paragraf-2-ledd-2-punkt-2"><article class="legalP" id="paragraf-2-ledd-2-punkt-2-ledd-1">varige konstruksjoner eller anlegg, bl.a. kaier, brygger og anlegg for havbruk. Sjømerker regnes ikke som varige konstruksjoner eller anlegg, se likevel nr. 3 nedenfor.</article></article></li><li data-li-identifier="3." data-name="3."><article class="listArticle" id="paragraf-2-ledd-2-punkt-3"><article class="legalP" id="paragraf-2-ledd-2-punkt-3-ledd-1">badebøyer som er lagt ut ved offentlige badeplasser. Som badebøye regnes sjømerke som nevnt i forskrift av 15. januar 1993 nr. 82 om lokalisering, utforming og tekniske krav til fyrlys, sjømerker og farvannsskilt som skal regulere ferdselen § 15.</article></article></li></ul></article></article><article class="legalArticle" data-lovdata-URL="LTI/forskrift/2003-05-05-561/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntaksbestemmelse</span></h2><article class="legalP" id="paragraf-3-ledd-1">Bestemmelsene i § 2 gjelder ikke for:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-1-punkt-1"><article class="legalP" id="paragraf-3-ledd-1-punkt-1-ledd-1">fartøy som brukes i tjeneste av politiet, tollvesenet, forsvaret eller brannvesenet,</article></article></li><li data-li-identifier="2." data-name="2."><article class="listArticle" id="paragraf-3-ledd-1-punkt-2"><article class="legalP" id="paragraf-3-ledd-1-punkt-2-ledd-1">ambulansefartøy i tjeneste eller annet fartøy med helsepersonell i tjeneste om bord, og</article></article></li><li data-li-identifier="3." data-name="3."><article class="listArticle" id="paragraf-3-ledd-1-punkt-3"><article class="legalP" id="paragraf-3-ledd-1-punkt-3-ledd-1">fartøy som deltar i berging av liv eller verdier.</article></article></li></ul></article><article class="legalP" id="paragraf-3-ledd-2">Unntakene i første ledd gjelder bare under utrykning eller i uforutsette situasjoner der det er nødvendig for en forsvarlig utførelse av fartøyets oppdrag. Fartøyene skal likevel avpasse hastigheten slik at det ikke oppstår alvorlig fare eller skade. Fartøyet skal om mulig bruke gult eller blått blinkende varsellys under oppdraget.</article><article class="legalP" id="paragraf-3-ledd-3">Bestemmelsen i § 2 annet ledd gjelder ikke:<ul class="defaultList"><li data-li-identifier="1." data-name="1."><article class="listArticle" id="paragraf-3-ledd-3-punkt-1"><article class="legalP" id="paragraf-3-ledd-3-punkt-1-ledd-1">for fartøy over 24 meter som seiler i hovedled eller når det er nødvendig av hensyn til sikker navigering og manøvrering å gå med høyere hastighet. Hastigheten skal i slike tilfeller ikke være høyere enn minste sikre hastighet.</article></article></li><li data-li-identifier="2." data-name="2."><article class="listArticle" id="paragraf-3-ledd-3-punkt-2"><article class="legalP" id="paragraf-3-ledd-3-punkt-2-ledd-1">i områder der det er gitt lokale hastighetsbegrensninger med en annen hastighet enn 5 knop.</article></article></li><li data-li-identifier="3." data-name="3."><article class="listArticle" id="paragraf-3-ledd-3-punkt-3"><article class="legalP" id="paragraf-3-ledd-3-punkt-3-ledd-1">for hurtigbåter med løyve til persontransport i fast rute etter yrkestransportlova av 21. juni 2002 nr. 45. Som hurtigbåt regnes et fartøy som er lengre enn 20 meter og kan oppnå en hastighet over 20 knop.</article></article></li><li data-li-identifier="4." data-name="4."><article class="listArticle" id="paragraf-3-ledd-3-punkt-4"><article class="legalP" id="paragraf-3-ledd-3-punkt-4-ledd-1">robåter, kajakker, seilbåter og følgebåter til slike når aktiviteten skjer i organiserte former i forbindelse med trening eller konkurranse.</article></article></li></ul></article></article><article class="legalArticle" data-lovdata-URL="LTI/forskrift/2003-05-05-561/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kystverkets myndighet</span></h2><article class="legalP" id="paragraf-4-ledd-1">Kystdirektoratet kan gi lokale forskrifter om hastighet etter havne- og farvannsloven § 6 annet ledd, og kan endre eller oppheve hastighetsforskrifter gitt etter nevnte bestemmelse eller etter tidligere lov om havnevesenet av 24. juni 1933 nr. 8 § 52.</article><article class="legalP" id="paragraf-4-ledd-2">Kystdirektoratet kan treffe enkeltvedtak om hastighet etter forskriften her og lokale hastighetsforskrifter gitt i medhold av denne, herunder gi dispensasjon når særlige grunner taler for det og det er sikkerhetsmessig og miljømessig forsvarlig.</article></article><article class="legalArticle" data-lovdata-URL="LTI/forskrift/2003-05-05-561/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skilting</span></h2><article class="legalP" id="paragraf-5-ledd-1">Lokale hastighetsbegrensninger skal angis med skilt etter nærmere bestemmelser fastsatt av departementet<sup class="footnotereference" data-footnotereferencevalue="1" data-unique-footnote-counter="1">1</sup> eller den det bemyndiger.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Fiskeridepartementet. Jf. forskrift av 15. januar 1993 nr. 82 om lokalisering, utforming og tekniske krav til fyrlys, sjømerker og farvannsskilt som skal regulere ferdselen § 17 bokstav a.</article></footer></article><article class="legalArticle" data-lovdata-URL="LTI/forskrift/2003-05-05-561/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" id="paragraf-6-ledd-1">Forsettlig eller uaktsom overtredelse av bestemmelsene i forskriften her, lokale hastighetsforskrifter gitt i medhold av denne eller enkeltvedtak fattet med hjemmel i de nevnte forskrifter, straffes med bøter etter lov av 8. juni 1984 nr. 51 om havner og farvann m.v. § 28.</article></article><article class="legalArticle" data-lovdata-URL="LTI/forskrift/2003-05-05-561/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse og overgangsbestemmelser m.m.</span></h2><article class="legalP" id="paragraf-7-ledd-1">Forskriften trer i kraft 1. juni 2003. Fra samme tidspunkt oppheves forskrift av 30. desember 1988 nr. 1182 om fartsbegrensninger i sjø, elv og innsjø. Forskrifter om lokale hastighetsbegrensninger gitt før ikrafttredelse av denne forskrift, skal fortsatt gjelde inntil de blir opphevet.<sup class="footnotereference" data-footnotereferencevalue="1" data-unique-footnote-counter="1">1</sup> Dispensasjoner gitt fra lokale hastighetsbestemmelser gjelder til vedkommende lokale bestemmelse blir opphevet, hvis ikke det i dispensasjonsvedtaket er bestemt at det skal opphøre tidligere.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift av 25. november 1999 nr. 1234 om opphevelse av forskrifter om lokal fartsbegrensning, Akershus, Aust-Agder, Buskerud, Hedmark, Hordaland, Oppland, Oslo, Rogaland, Vest-Agder, Vestfold og Østfold.</article></footer></article></main></body></html>