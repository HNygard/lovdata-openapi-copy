<!DOCTYPE html><html lang="no"><head><title>Forskrift om akkreditering, evaluering og godkjenning etter lov om universiteter og høgskoler og lov om private høyskoler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-01-02-4</dd><dt class="dokid">DokumentID</dt><dd class="dokid">LTI/forskrift/2003-01-02-4</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 1 s 154</dd><dt class="dateInForce">I kraft fra</dt><dd class="dateInForce">2003-01-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-04-15-1268</li><li>forskrift/1999-10-26-1130</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§2</li><li>lov/1995-05-12-22/§12</li><li>lov/1995-05-12-22/§13</li><li>lov/1995-05-12-22/§48</li><li>lov/1986-07-11-53/§9</li><li>lov/1986-07-11-53/§10a</li><li>lov/1986-07-11-53/§10b</li></ul></dd><dt class="dateOfPublication">Kunngjort</dt><dd class="dateOfPublication">2003-01-14</dd><dt class="journalNumber">Journalnummer</dt><dd class="journalNumber">2003-0001</dd><dt class="titleShort">Korttittel</dt><dd class="titleShort">Forskrift om akkreditering av studiesteder</dd><dt class="title">Tittel</dt><dd class="title">Forskrift om akkreditering, evaluering og godkjenning etter lov om universiteter og høgskoler og lov om private høyskoler.</dd><dt class="miscInformation">Annet om dokumentet</dt><dd class="miscInformation">Fastsatt av Utdannings- og forskningsdepartementet 2. januar 2003 med hjemmel i lov av 12. mai 1995 nr. 22 om universiteter og høgskoler § 2 nr. 8, § 12, § 13 og § 48 nr. 1 og lov av 11. juli 1986 nr. 53 om private høyskoler § 9, § 10a og § 10b.</dd><dt class="refid">RefID</dt><dd class="refid">forskrift/2003-01-02-4</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om akkreditering, evaluering og godkjenning etter lov om universiteter og høgskoler og lov om private høyskoler.<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Kompetanse</li><li>§ 3. Forholdet til forvaltningsloven</li></ul></li><li>Kap. 2. Kvalitetssikringssystem<ul class="tocSubUl"><li>§ 4. Krav til kvalitetssikringssystem</li><li>§ 5. Evaluering av institusjonenes system for kvalitetssikring</li><li>§ 6. Tilbaketrekking av myndighet til å etablere studier</li></ul></li><li>Kap. 3. Akkreditering av institusjoner og studietilbud og godkjenning av eksamener og grader<ul class="tocSubUl"><li>§ 7. Standarder for akkreditering av institusjoner</li><li>§ 8. Akkreditering av institusjoner</li><li>§ 9. Akkreditering av studietilbud</li><li>§ 10. Revisjon av akkreditering</li><li>§ 11. Godkjenning av eksamener og grader etter lov om private høyskoler</li></ul></li><li>Kap. 4. Godkjenning av utdanning fra utenlandsk eller norsk institusjon som ikke går inn under lov om universiteter og høgskoler eller lov om private høyskoler. Fritak for eksamen eller prøve<ul class="tocSubUl"><li>§ 12. Generell godkjenning</li><li>§ 13. Godkjenning som faglig jevngod med grad, del av grad eller utdanning institusjonen gir. Fritak for eksamen eller prøve</li></ul></li><li>Kap. 5. Klage<ul class="tocSubUl"><li>§ 14. Klagenemnd</li><li>§ 15. Klagenemndas avgjørelse</li></ul></li><li>Kap. 6. Sluttbestemmelser<ul class="tocSubUl"><li>§ 16. Overgangsregler</li><li>§ 17. Endringer i andre forskrifter</li><li>§ 18. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-01-02-4" id="dokument"><h1>Forskrift om akkreditering, evaluering og godkjenning etter lov om universiteter og høgskoler og lov om private høyskoler.</h1><section class="section" data-name="kap1" id="kapittel-1" data-lovdata-URL="LTI/forskrift/2003-01-02-4/KAPITTEL_1"><h2>Kap. 1. Generelle bestemmelser</h2><article class="legalArticle" data-lovdata-URL="LTI/forskrift/2003-01-02-4/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" id="kapittel-1-paragraf-1-ledd-1">Forskriften gjelder behandling av saker etter lov om universiteter og høgskoler § 1 nr. 2, kapittel 3 og § 48, og saker etter lov om private høyskoler § 9 og § 10a, samt fastsetting av krav til kvalitetssikringssystem ved statlige og private høyere utdanningsinstitusjoner.</article></article><article class="legalArticle" data-lovdata-URL="LTI/forskrift/2003-01-02-4/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Kompetanse</span></h3><ul class="defaultList"><li data-li-identifier="1." data-name="1."><article class="listArticle" id="kapittel-1-paragraf-2-punkt-1"><article class="legalP" id="kapittel-1-paragraf-2-punkt-1-ledd-1">Styret for Nasjonalt organ for kvalitet i utdanningen (NOKUT) – i denne forskrift benevnt organet – er vedtaksført for behandling av saker etter denne forskrift når lederen, eller lederens stedfortreder, og tre andre medlemmer er til stede. Ved stemmelikhet er lederens stemme avgjørende.</article></article></li><li data-li-identifier="2." data-name="2."><article class="listArticle" id="kapittel-1-paragraf-2-punkt-2"><article class="legalP" id="kapittel-1-paragraf-2-punkt-2-ledd-1">Organet oppnevner sakkyndige til å forestå evalueringer. De sakkyndige skal ha kompetanse innen minst ett av følgende: <ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-2-punkt-2-ledd-1-punkt-1"><article class="legalP" id="kapittel-1-paragraf-2-punkt-2-ledd-1-punkt-1-ledd-1">evaluering</article></article></li><li data-li-identifier="b)" data-name="b)"><article class="listArticle" id="kapittel-1-paragraf-2-punkt-2-ledd-1-punkt-2"><article class="legalP" id="kapittel-1-paragraf-2-punkt-2-ledd-1-punkt-2-ledd-1">kvalitetssikring</article></article></li><li data-li-identifier="c)" data-name="c)"><article class="listArticle" id="kapittel-1-paragraf-2-punkt-2-ledd-1-punkt-3"><article class="legalP" id="kapittel-1-paragraf-2-punkt-2-ledd-1-punkt-3-ledd-1">det fagområdet som skal evalueres eller annet relevant fagområde.</article></article></li></ul></article></article></li><li data-li-identifier="3." data-name="3."><article class="listArticle" id="kapittel-1-paragraf-2-punkt-3"><article class="legalP" id="kapittel-1-paragraf-2-punkt-3-ledd-1">Organet fastsetter utfyllende kriterier for de sakkyndiges kompetanse og for oppnevning av disse.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forholdet til forvaltningsloven</span></h3><article class="legalP" id="kapittel-1-paragraf-3-ledd-1">Forvaltningsloven gjelder ved behandling av saker etter denne forskrift, med følgende unntak og presiseringer:<ul class="defaultList"><li data-li-identifier="a)" data-name="a)"><article class="listArticle" id="kapittel-1-paragraf-3-ledd-1-punkt-1"><article class="legalP" id="kapittel-1-paragraf-3-ledd-1-punkt-1-ledd-1">Vedtak etter § 5, § 6, § 8, § 9, § 10, § 11, § 12 og § 13 regnes som enkeltvedtak etter forvaltningsloven § 2 første ledd bokstav b.</article></article></li><li data-li-identifier="b)" data-name="b)"><article class="listArticle" id="kapittel-1-paragraf-3-ledd-1-punkt-2"><article class="legalP" id="kapittel-1-paragraf-3-ledd-1-punkt-2-ledd-1">Bare den som et vedtak direkte gjelder, kan klage over vedtak fattet av organ for akkreditering og evaluering.</article></article></li><li data-li-identifier="c)" data-name="c)"><article class="listArticle" id="kapittel-1-paragraf-3-ledd-1-punkt-3"><article class="legalP" id="kapittel-1-paragraf-3-ledd-1-punkt-3-ledd-1">Organets faglige vurdering av de faktiske forhold i samband med vedtak etter § 5, § 6, § 8, § 9, § 10 og § 11 kan ikke påklages.</article></article></li></ul></article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-01-02-4/KAPITTEL_2"><h2>Kap. 2. Kvalitetssikringssystem</h2><article class="legalArticle" data-lovdata-URL="LTI/forskrift/2003-01-02-4/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til kvalitetssikringssystem</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-1-punkt-1"><article class="legalP" id="kapittel-2-paragraf-1-punkt-1-ledd-1">Institusjoner under lov om universiteter og høgskoler og private høyskoler som er akkreditert etter lov om private høyskoler § 10a, skal ha et system som tilfredsstillende dokumenterer kvalitetssikringsarbeidet og kan avdekke sviktende kvalitet.</article></article></li><li data-li-identifier="2." data-name="2."><article class="listArticle" id="kapittel-2-paragraf-1-punkt-2"><article class="legalP" id="kapittel-2-paragraf-1-punkt-2-ledd-1">Kvalitetssikringssystemet skal omfatte alle prosesser som har betydning for studiekvaliteten, fra informasjon overfor mulige søkere til avslutning av studiet. Rutiner for studentevaluering av undervisningen, selvevaluering og institusjonens oppfølging av evalueringer, dokumentasjon av institusjonens arbeid med læringsmiljøet, samt rutiner for kvalitetssikring av nye studietilbud, skal inngå.</article></article></li><li data-li-identifier="3." data-name="3."><article class="listArticle" id="kapittel-2-paragraf-1-punkt-3"><article class="legalP" id="kapittel-2-paragraf-1-punkt-3-ledd-1">Institusjonene skal ha rutiner som sikrer kontinuerlige forbedringer av systemet.</article></article></li><li data-li-identifier="4." data-name="4."><article class="listArticle" id="kapittel-2-paragraf-1-punkt-4"><article class="legalP" id="kapittel-2-paragraf-1-punkt-4-ledd-1">Organet fastsetter, i samråd med sektoren, kriterier som kvalitetssikringssystemet skal evalueres i forhold til.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Evaluering av institusjonenes system for kvalitetssikring</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-2-punkt-1"><article class="legalP" id="kapittel-2-paragraf-2-punkt-1-ledd-1">Organet skal gjennomføre evaluering av systemet for kvalitetssikring ved institusjoner under lov om universiteter og høgskoler og private høyskoler som er akkreditert etter lov om private høyskoler § 10a. Evalueringen av systemet for kvalitetssikring omfatter både systemets strukturelle oppbygging, den dokumentasjon det frembringer og de vurderinger av utdanningskvaliteten som institusjonen selv gjør. Det skal ikke gå mer enn 6 år mellom hver evaluering av den enkelte institusjon. Organet fastsetter en tidsplan for evalueringen.</article></article></li><li data-li-identifier="2." data-name="2."><article class="listArticle" id="kapittel-2-paragraf-2-punkt-2"><article class="legalP" id="kapittel-2-paragraf-2-punkt-2-ledd-1">Organet skal oppnevne sakkyndige til å gjennomføre evalueringen, og fastsette mandat for evalueringen.</article></article></li><li data-li-identifier="3." data-name="3."><article class="listArticle" id="kapittel-2-paragraf-2-punkt-3"><article class="legalP" id="kapittel-2-paragraf-2-punkt-3-ledd-1">De sakkyndige skal peke på områder hvor institusjonen bør videreutvikle sine systemer og skal gi en tilråding om hvorvidt systemet sett under ett er tilfredsstillende.</article></article></li><li data-li-identifier="4." data-name="4."><article class="listArticle" id="kapittel-2-paragraf-2-punkt-4"><article class="legalP" id="kapittel-2-paragraf-2-punkt-4-ledd-1">Organet skal sende de sakkyndiges evalueringsrapport til institusjonen, som skal gis en frist på minst 6 uker til å uttale seg.</article></article></li><li data-li-identifier="5." data-name="5."><article class="listArticle" id="kapittel-2-paragraf-2-punkt-5"><article class="legalP" id="kapittel-2-paragraf-2-punkt-5-ledd-1">Dersom organet, etter at institusjonen har uttalt seg, finner at det foreligger vesentlige mangler ved kvalitetssikringssystemet, skal institusjonen gis en frist på 6 måneder til å rette opp forholdene.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilbaketrekking av myndighet til å etablere studier</span></h3><ul class="defaultList"><li data-li-identifier="1." data-name="1."><article class="listArticle" id="kapittel-2-paragraf-3-punkt-1"><article class="legalP" id="kapittel-2-paragraf-3-punkt-1-ledd-1">Hvis organet, på bakgrunn av de sakkyndiges rapport, institusjonenes uttalelse og eventuelle tiltak, samt eventuelle tilhørende ny sakkyndig vurdering, fatter vedtak om at en institusjons system for kvalitetssikring ikke er tilfredsstillende, skal dette oversendes departementet. Vedtaket sendes også institusjonen med opplysning om klagefrist.</article></article></li><li data-li-identifier="2." data-name="2."><article class="listArticle" id="kapittel-2-paragraf-3-punkt-2"><article class="legalP" id="kapittel-2-paragraf-3-punkt-2-ledd-1">Dersom vedtaket ikke blir påklaget innen klagefristens utløp, trekker departementet tilbake en institusjons myndighet til å etablere nye studier som er gitt i lov om universiteter og høgskoler § 46 eller lov om private høyskoler § 10b.</article></article></li><li data-li-identifier="3." data-name="3."><article class="listArticle" id="kapittel-2-paragraf-3-punkt-3"><article class="legalP" id="kapittel-2-paragraf-3-punkt-3-ledd-1">Tilbaketrekking av myndighet til å etablere studier gjelder inntil organet har foretatt en ny evaluering av institusjonens system for kvalitetssikring. Institusjonen kan kreve at en ny evaluering iverksettes innen ett år etter at retten til å etablere studier er trukket tilbake av departementet. Når mangler ved kvalitetssikringssystemet er rettet opp, må institusjonen selv kontakte organet for iverksettelse av en ny vurdering. Dersom organet etter ny evaluering finner systemet for kvalitetssikring tilfredsstillende, skal departementet gi institusjonen myndighet til å etablere nye studier som institusjonen er akkreditert for, jf. lov om universiteter og høgskoler § 46 og lov om private høyskoler § 10b.</article></article></li></ul></article></section><section class="section" data-name="kap3" id="kapittel-3" data-lovdata-URL="LTI/forskrift/2003-01-02-4/KAPITTEL_3"><h2>Kap. 3. Akkreditering av institusjoner og studietilbud og godkjenning av eksamener og grader</h2><article class="legalArticle" data-lovdata-URL="LTI/forskrift/2003-01-02-4/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Standarder for akkreditering av institusjoner</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-1-punkt-1"><article class="legalP" id="kapittel-3-paragraf-1-punkt-1-ledd-1">Denne bestemmelse fastsetter de standarder som skal legges til grunn for akkreditering av høyskoler etter lov om private høyskoler § 10a og vitenskapelige høyskoler og universiteter etter lov om universiteter og høgskoler § 13 nr. 1 bokstav b.</article></article></li><li data-li-identifier="2." data-name="2."><article class="listArticle" id="kapittel-3-paragraf-1-punkt-2"><article class="legalP" id="kapittel-3-paragraf-1-punkt-2-ledd-1">En forutsetning for akkreditering er at institusjonen har et tilfredsstillende system for kvalitetssikring (jf. § 4 og § 5).</article></article></li><li data-li-identifier="3." data-name="3."><article class="listArticle" id="kapittel-3-paragraf-1-punkt-3"><article class="legalP" id="kapittel-3-paragraf-1-punkt-3-ledd-1">For å bli akkreditert høyskole må følgende vilkår være oppfylt: <ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-punkt-3-ledd-1-punkt-1"><article class="legalP" id="kapittel-3-paragraf-1-punkt-3-ledd-1-punkt-1-ledd-1">Institusjonens primærvirksomhet skal være høyere utdanning, forskning og formidling.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-punkt-3-ledd-1-punkt-2"><article class="legalP" id="kapittel-3-paragraf-1-punkt-3-ledd-1-punkt-2-ledd-1">Institusjonen skal ha rett til å tildele lavere grad for minst ett studietilbud, og ha uteksaminert lavere grads kandidater i minst to år.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-punkt-3-ledd-1-punkt-3"><article class="legalP" id="kapittel-3-paragraf-1-punkt-3-ledd-1-punkt-3-ledd-1">Institusjonen skal ha forsknings- og utviklingsvirksomhet (FOU) relatert til sine fagområder.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-punkt-3-ledd-1-punkt-4"><article class="legalP" id="kapittel-3-paragraf-1-punkt-3-ledd-1-punkt-4-ledd-1">Institusjonen skal ha egenkompetanse innenfor sentrale fagområder som inngår i studieprogram.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-punkt-3-ledd-1-punkt-5"><article class="legalP" id="kapittel-3-paragraf-1-punkt-3-ledd-1-punkt-5-ledd-1">Institusjonen skal ha fagbibliotek.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-punkt-3-ledd-1-punkt-6"><article class="legalP" id="kapittel-3-paragraf-1-punkt-3-ledd-1-punkt-6-ledd-1">Institusjonen skal ha et styre med representasjon fra ansatte og studenter.</article></article></li><li data-li-identifier="g)" data-name="g)"><article class="listArticle" id="kapittel-3-paragraf-1-punkt-3-ledd-1-punkt-7"><article class="legalP" id="kapittel-3-paragraf-1-punkt-3-ledd-1-punkt-7-ledd-1">Institusjonen skal ha en infrastruktur og organisering for å drive høyere utdanning.</article></article></li></ul></article></article></li><li data-li-identifier="4." data-name="4."><article class="listArticle" id="kapittel-3-paragraf-1-punkt-4"><article class="legalP" id="kapittel-3-paragraf-1-punkt-4-ledd-1">For å bli akkreditert som vitenskapelig høyskole må følgende vilkår være oppfylt: <ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-punkt-4-ledd-1-punkt-1"><article class="legalP" id="kapittel-3-paragraf-1-punkt-4-ledd-1-punkt-1-ledd-1">Vilkårene i nr. 3 må være oppfylt.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-punkt-4-ledd-1-punkt-2"><article class="legalP" id="kapittel-3-paragraf-1-punkt-4-ledd-1-punkt-2-ledd-1">Institusjonen skal ha vitenskapelig personale og stabil forskningsvirksomhet av høy kvalitet.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-punkt-4-ledd-1-punkt-3"><article class="legalP" id="kapittel-3-paragraf-1-punkt-4-ledd-1-punkt-3-ledd-1">Institusjonene skal ha en organisasjon og infrastruktur for å drive høyere utdanning og forskning.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-punkt-4-ledd-1-punkt-4"><article class="legalP" id="kapittel-3-paragraf-1-punkt-4-ledd-1-punkt-4-ledd-1">Institusjonen skal ha rett til å tildele høyere grad for minst ett studietilbud eller studieløp av minst 5 års varighet, og ha uteksaminert høyere grads kandidater i minst to år.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-punkt-4-ledd-1-punkt-5"><article class="legalP" id="kapittel-3-paragraf-1-punkt-4-ledd-1-punkt-5-ledd-1">Institusjonen skal ha selvstendig rett til å tildele doktorgrad og ha en stabil forskerutdanning.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-punkt-4-ledd-1-punkt-6"><article class="legalP" id="kapittel-3-paragraf-1-punkt-4-ledd-1-punkt-6-ledd-1">Institusjonen skal være knyttet til nasjonale og internasjonale nettverk i forbindelse med høyere utdanning og forskning og delta i det nasjonale samvirke når det gjelder forskerutdanning.</article></article></li></ul></article></article></li><li data-li-identifier="5." data-name="5."><article class="listArticle" id="kapittel-3-paragraf-1-punkt-5"><article class="legalP" id="kapittel-3-paragraf-1-punkt-5-ledd-1">For å bli akkreditert som universitet må følgende vilkår være oppfylt: <ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-punkt-5-ledd-1-punkt-1"><article class="legalP" id="kapittel-3-paragraf-1-punkt-5-ledd-1-punkt-1-ledd-1">Vilkårene i nr. 3 må være oppfylt.</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-punkt-5-ledd-1-punkt-2"><article class="legalP" id="kapittel-3-paragraf-1-punkt-5-ledd-1-punkt-2-ledd-1">Institusjonen skal ha vitenskapelig personale og stabil forskningsvirksomhet av høy kvalitet.</article></article></li><li data-li-identifier="c)" data-name="c)"><article class="listArticle" id="kapittel-3-paragraf-1-punkt-5-ledd-1-punkt-3"><article class="legalP" id="kapittel-3-paragraf-1-punkt-5-ledd-1-punkt-3-ledd-1">Institusjonen skal ha en organisasjon og infrastruktur for å drive høyere utdanning og forskning.</article></article></li><li data-li-identifier="d)" data-name="d)"><article class="listArticle" id="kapittel-3-paragraf-1-punkt-5-ledd-1-punkt-4"><article class="legalP" id="kapittel-3-paragraf-1-punkt-5-ledd-1-punkt-4-ledd-1">Institusjonen skal ha selvstendig rett til å tildele høyere grad eller andre studieløp av minst fem års varighet på minst fem områder, samt lavere grads utdanninger innen flere fagområder. Institusjonen skal ha uteksaminert kandidater på de fleste av disse fagområdene.</article></article></li><li data-li-identifier="e)" data-name="e)"><article class="listArticle" id="kapittel-3-paragraf-1-punkt-5-ledd-1-punkt-5"><article class="legalP" id="kapittel-3-paragraf-1-punkt-5-ledd-1-punkt-5-ledd-1">Institusjonen skal ha selvstendig rett til å tildele doktorgrad på minst fire fagområder, hvorav to av fagområdene må være sentrale i forhold til regionale virksomheters verdiskapning samtidig som fagområdene har nasjonal betydning. Institusjonen skal ha en stabil forskerutdanning.</article></article></li><li data-li-identifier="f)" data-name="f)"><article class="listArticle" id="kapittel-3-paragraf-1-punkt-5-ledd-1-punkt-6"><article class="legalP" id="kapittel-3-paragraf-1-punkt-5-ledd-1-punkt-6-ledd-1">Institusjonen skal være tilknyttet nasjonale og internasjonale nettverk i forbindelse med høyere utdanning og forskning og delta i det nasjonale samvirke når det gjelder forskerutdanning.</article></article></li></ul></article></article></li><li data-li-identifier="6." data-name="6."><article class="listArticle" id="kapittel-3-paragraf-1-punkt-6"><article class="legalP" id="kapittel-3-paragraf-1-punkt-6-ledd-1">Organ for akkreditering og evaluering fastsetter i forskrift utfyllende kriterier for akkreditering.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Akkreditering av institusjoner</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-2-punkt-1"><article class="legalP" id="kapittel-3-paragraf-2-punkt-1-ledd-1">Institusjon under lov om universiteter og høgskoler og institusjoner med eksamensrett eller akkreditering etter lov om private høyskoler kan søke organet om akkreditering av institusjonen.</article></article></li><li data-li-identifier="2." data-name="2."><article class="listArticle" id="kapittel-3-paragraf-2-punkt-2"><article class="legalP" id="kapittel-3-paragraf-2-punkt-2-ledd-1">Organet skal oppnevne sakkyndige til å foreta den faglige vurderingen av søknad om akkreditering av institusjoner og fastsette mandat for evalueringen.</article></article></li><li data-li-identifier="3." data-name="3."><article class="listArticle" id="kapittel-3-paragraf-2-punkt-3"><article class="legalP" id="kapittel-3-paragraf-2-punkt-3-ledd-1">Organet sender de sakkyndiges rapport til den berørte institusjon som skal gis en frist på minst 6 uker til å uttale seg før organet fatter vedtak.</article></article></li><li data-li-identifier="4." data-name="4."><article class="listArticle" id="kapittel-3-paragraf-2-punkt-4"><article class="legalP" id="kapittel-3-paragraf-2-punkt-4-ledd-1">Dersom en institusjon får avslag på søknad om akkreditering i annen institusjonskategori, kan organet bestemme at det kan gå inntil 2 år før ny søknad kan fremmes.</article></article></li><li data-li-identifier="5." data-name="5."><article class="listArticle" id="kapittel-3-paragraf-2-punkt-5"><article class="legalP" id="kapittel-3-paragraf-2-punkt-5-ledd-1">Organets vedtak om akkreditering som akkreditert høyskole, vitenskapelig høyskole eller universitet oversendes departementet.</article></article></li><li data-li-identifier="6." data-name="6."><article class="listArticle" id="kapittel-3-paragraf-2-punkt-6"><article class="legalP" id="kapittel-3-paragraf-2-punkt-6-ledd-1">Organets vedtak om akkreditering som akkreditert høyskole skal angi hvilke faglige fullmakter akkrediteringen innebærer, jf. lov om private høyskoler § 10b første, annet og tredje ledd.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Akkreditering av studietilbud</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-3-punkt-1"><article class="legalP" id="kapittel-3-paragraf-3-punkt-1-ledd-1">Institusjon under lov om universiteter og høgskoler, og institusjoner som er akkreditert etter lov om private høyskoler § 10a, kan søke organ for akkreditering og evaluering om akkreditering av studietilbud som institusjonen selv ikke har myndighet til å etablere.</article></article></li><li data-li-identifier="2." data-name="2."><article class="listArticle" id="kapittel-3-paragraf-3-punkt-2"><article class="legalP" id="kapittel-3-paragraf-3-punkt-2-ledd-1">Organet skal oppnevne sakkyndige til å foreta den faglige vurderingen av søknad om akkreditering av studietilbud og fastsette mandat for evalueringen.</article></article></li><li data-li-identifier="3." data-name="3."><article class="listArticle" id="kapittel-3-paragraf-3-punkt-3"><article class="legalP" id="kapittel-3-paragraf-3-punkt-3-ledd-1">Organet sender de sakkyndiges rapport til den berørte institusjon som skal gis en frist på minst 6 uker til å uttale seg før organet fatter vedtak.</article></article></li><li data-li-identifier="4." data-name="4."><article class="listArticle" id="kapittel-3-paragraf-3-punkt-4"><article class="legalP" id="kapittel-3-paragraf-3-punkt-4-ledd-1">Organet skal i forskrift fastsette standarder som skal legges til grunn for akkreditering av studietilbud. Organet skal på forhånd innhente forslag fra sektoren.</article></article></li><li data-li-identifier="5." data-name="5."><article class="listArticle" id="kapittel-3-paragraf-3-punkt-5"><article class="legalP" id="kapittel-3-paragraf-3-punkt-5-ledd-1">Organet skal påse at standardene er i tråd med de internasjonale standarder som Norge er forpliktet til å følge.</article></article></li><li data-li-identifier="6." data-name="6."><article class="listArticle" id="kapittel-3-paragraf-3-punkt-6"><article class="legalP" id="kapittel-3-paragraf-3-punkt-6-ledd-1">Eventuelle forskrifter fastsatt med hjemmel i lov om private høyskoler § 10b, lov om universiteter og høgskoler § 45 nr. 1 og rammeplaner, jf. § 46 nr. 4, skal legges til grunn for akkrediteringen.</article></article></li><li data-li-identifier="7." data-name="7."><article class="listArticle" id="kapittel-3-paragraf-3-punkt-7"><article class="legalP" id="kapittel-3-paragraf-3-punkt-7-ledd-1">Ved akkreditering av forskerutdanninger skal organet foreta en vurdering av fagområdets betydning i forhold til regionale virksomheters verdiskapning og dets nasjonale betydning, jf. § 7 nr. 5 bokstav e.</article></article></li><li data-li-identifier="8." data-name="8."><article class="listArticle" id="kapittel-3-paragraf-3-punkt-8"><article class="legalP" id="kapittel-3-paragraf-3-punkt-8-ledd-1">Dersom en akkrediteringssøknad blir avslått, kan organet bestemme at det kan gå inntil 2 år før ny søknad kan fremmes.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Revisjon av akkreditering</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-4-punkt-1"><article class="legalP" id="kapittel-3-paragraf-4-punkt-1-ledd-1">Organet kan på fritt grunnlag foreta en evaluering av en institusjon eller et studietilbud med sikte på revidering av akkreditering som tidligere er gitt.</article></article></li><li data-li-identifier="2." data-name="2."><article class="listArticle" id="kapittel-3-paragraf-4-punkt-2"><article class="legalP" id="kapittel-3-paragraf-4-punkt-2-ledd-1">Standarder som er fastsatt i § 7 eller med hjemmel i denne eller med hjemmel i § 9, legges til grunn for evalueringen. Ved revisjon av etablerte studietilbud skal organet også legge vekt på utdanningens faglige nivå og dokumenterte resultater.</article></article></li><li data-li-identifier="3." data-name="3."><article class="listArticle" id="kapittel-3-paragraf-4-punkt-3"><article class="legalP" id="kapittel-3-paragraf-4-punkt-3-ledd-1">Organet skal oppnevne sakkyndige til å gjennomføre evalueringen, og fastsette mandat for evalueringen.</article></article></li><li data-li-identifier="4." data-name="4."><article class="listArticle" id="kapittel-3-paragraf-4-punkt-4"><article class="legalP" id="kapittel-3-paragraf-4-punkt-4-ledd-1">Organet sender de sakkyndiges rapport om evaluering av et studietilbud eller en institusjon til den berørte institusjon, som skal gis en frist på minst 6 uker til å uttale seg.</article></article></li><li data-li-identifier="5." data-name="5."><article class="listArticle" id="kapittel-3-paragraf-4-punkt-5"><article class="legalP" id="kapittel-3-paragraf-4-punkt-5-ledd-1">Dersom organet finner at et studietilbud ikke er i tråd med de krav som stilles, skal institusjonen gis en frist på 6 måneder til å iverksette tiltak for å forbedre dette.</article></article></li><li data-li-identifier="6." data-name="6."><article class="listArticle" id="kapittel-3-paragraf-4-punkt-6"><article class="legalP" id="kapittel-3-paragraf-4-punkt-6-ledd-1">Organets vedtak om å trekke tilbake akkreditering av et studietilbud sendes institusjonene med kopi til departementet. Institusjonen skal umiddelbart trekke tilbake studietilbudet. Departementet følger opp tilbaketrekking av rettigheter gitt med hjemmel i lov om universiteter og høgskoler § 45 og § 46, og lov om private høyskoler § 10b.</article></article></li><li data-li-identifier="7." data-name="7."><article class="listArticle" id="kapittel-3-paragraf-4-punkt-7"><article class="legalP" id="kapittel-3-paragraf-4-punkt-7-ledd-1">En institusjon som har mistet akkreditering for et studietilbud, skal inngå avtale med en annen institusjon som kan ta det faglige ansvaret for at studentene skal kunne gå opp til eksamen, eller iverksette tiltak, godkjent av organet, som gjør det mulig for studentene å fullføre studiet ved institusjonen.</article></article></li><li data-li-identifier="8." data-name="8."><article class="listArticle" id="kapittel-3-paragraf-4-punkt-8"><article class="legalP" id="kapittel-3-paragraf-4-punkt-8-ledd-1">Dersom organet finner at en institusjon ikke fyller kravene til akkreditering, jf. § 7, gis institusjonen en frist på 6 måneder til å rette opp mangelfulle forhold. De sakkyndige foretar deretter en vurdering av hvorvidt dette er tilstrekkelig for å bringe institusjonen på det nødvendige faglige nivå.</article></article></li><li data-li-identifier="9." data-name="9."><article class="listArticle" id="kapittel-3-paragraf-4-punkt-9"><article class="legalP" id="kapittel-3-paragraf-4-punkt-9-ledd-1">Organets vedtak om å trekke tilbake akkreditering av en institusjon sendes til departementet, som skal trekke tilbake de rettigheter som akkrediteringen innebærer.</article></article></li><li data-li-identifier="10." data-name="10."><article class="listArticle" id="kapittel-3-paragraf-4-punkt-10"><article class="legalP" id="kapittel-3-paragraf-4-punkt-10-ledd-1">Eier av en institusjon som har mistet akkreditering som høyere utdanningsinstitusjon, skal inngå avtale med en annen institusjon som tilbyr tilsvarende studier, eller iverksette tiltak, godkjent av organet, som gjør det mulig for studentene å fullføre studiet ved institusjonen.</article></article></li><li data-li-identifier="11." data-name="11."><article class="listArticle" id="kapittel-3-paragraf-4-punkt-11"><article class="legalP" id="kapittel-3-paragraf-4-punkt-11-ledd-1">Dersom organet finner at en institusjon ikke lenger oppfyller kravene til en gitt institusjonskategori, skal vedtaket med organets tilråding sendes til departementet.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenning av eksamener og grader etter lov om private høyskoler</span></h3><ul class="defaultList"><li data-li-identifier="1." data-name="1."><article class="listArticle" id="kapittel-3-paragraf-5-punkt-1"><article class="legalP" id="kapittel-3-paragraf-5-punkt-1-ledd-1">Organet behandler søknad om godkjenning av enkeltstudier etter lov om private høyskoler § 9. Organet oppnevner faglig sakkyndige for sin behandling av søknaden. Organet fastsetter mandat og kriterier for sakkyndig vurdering. Organet skal også behandle søknader om vesentlige endringer i allerede godkjente studier og om utvidet eksamensrett for allerede godkjente studier.</article></article></li><li data-li-identifier="2." data-name="2."><article class="listArticle" id="kapittel-3-paragraf-5-punkt-2"><article class="legalP" id="kapittel-3-paragraf-5-punkt-2-ledd-1">Ved søknad om rett til å tildele grad forestår organet saksforberedelsen og innhenter sakkyndig vurdering. Vedtaket med organets tilråding om godkjenning sendes til departementet.</article></article></li><li data-li-identifier="3." data-name="3."><article class="listArticle" id="kapittel-3-paragraf-5-punkt-3"><article class="legalP" id="kapittel-3-paragraf-5-punkt-3-ledd-1">Organet skal utarbeide retningslinjer for behandling av søknader om eksamensrett, herunder krav til utforming av søknader og krav til dokumentasjon av styringsordning og reglementer med mer etter lov om private høyskoler kap. 2.</article></article></li><li data-li-identifier="4." data-name="4."><article class="listArticle" id="kapittel-3-paragraf-5-punkt-4"><article class="legalP" id="kapittel-3-paragraf-5-punkt-4-ledd-1">Tildelt eksamensrett gjelder slik det fremgår av organets eller departementets godkjenningsbrev. Et studium som er godkjent som heltids- eller deltidsstudium, kan tilbys på deltid eller heltid samme sted, og etter samme undervisningsmodell, forutsatt at studiet ellers er i samsvar med godkjenningen.</article></article></li></ul></article></section><section class="section" data-name="kap4" id="kapittel-4" data-lovdata-URL="LTI/forskrift/2003-01-02-4/KAPITTEL_4"><h2>Kap. 4. Godkjenning av utdanning fra utenlandsk eller norsk institusjon som ikke går inn under lov om universiteter og høgskoler eller lov om private høyskoler. Fritak for eksamen eller prøve</h2><article class="legalArticle" data-lovdata-URL="LTI/forskrift/2003-01-02-4/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Generell godkjenning</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-1-punkt-1"><article class="legalP" id="kapittel-4-paragraf-1-punkt-1-ledd-1">Organet avgjør søknader om generell godkjenning av utenlandsk utdanning og norsk utdanning som ikke faller inn under lov om universiteter og høgskoler eller lov om private høyskoler. Godkjenningen skal angi en generell uttelling i studiepoeng i forhold til utdanninger som gis med hjemmel i nevnte lov § 45, og om utdanningen i nivå og omfang svarer til norsk grad.</article></article></li><li data-li-identifier="2." data-name="2."><article class="listArticle" id="kapittel-4-paragraf-1-punkt-2"><article class="legalP" id="kapittel-4-paragraf-1-punkt-2-ledd-1">Søknad om generell godkjenning skal inneholde bekreftede dokumenter fra den aktuelle utdanningsinstitusjon eller attestert kopi av slik dokumentasjon. Organet kan gi nærmere retningslinjer for krav til dokumentasjon.</article></article></li><li data-li-identifier="3." data-name="3."><article class="listArticle" id="kapittel-4-paragraf-1-punkt-3"><article class="legalP" id="kapittel-4-paragraf-1-punkt-3-ledd-1">Ved generell godkjenning av utenlandsk utdanning skal organet påse at utdanningen det søkes godkjenning for, er godkjent som høyere utdanning i det aktuelle land. Organet kan i unntakstilfelle dispensere fra dette.</article></article></li><li data-li-identifier="4." data-name="4."><article class="listArticle" id="kapittel-4-paragraf-1-punkt-4"><article class="legalP" id="kapittel-4-paragraf-1-punkt-4-ledd-1">Generell godkjenning kan gis for en bestemt tid. Organet skal trekke tilbake godkjenninger når det finner at utdanningen ikke lenger er faglig jevngod med norsk høyere utdanning. Ved endring eller bortfall av generell godkjenning skal organet sørge for at det etableres rimelige overgangsordninger.</article></article></li><li data-li-identifier="5." data-name="5."><article class="listArticle" id="kapittel-4-paragraf-1-punkt-5"><article class="legalP" id="kapittel-4-paragraf-1-punkt-5-ledd-1">Organet skal sørge for at vedtak om generell godkjenning gjøres offentlig tilgjengelig.</article></article></li><li data-li-identifier="6." data-name="6."><article class="listArticle" id="kapittel-4-paragraf-1-punkt-6"><article class="legalP" id="kapittel-4-paragraf-1-punkt-6-ledd-1">Organet skal følge opp at norske interesser og forpliktelser etter internasjonale avtaler om godkjenning og informasjon om høyere utdanning ivaretas. Organet kan få nasjonale oppgaver på dette området.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Godkjenning som faglig jevngod med grad, del av grad eller utdanning institusjonen gir. Fritak for eksamen eller prøve</span></h3><ul class="defaultList"><li data-li-identifier="1." data-name="1."><article class="listArticle" id="kapittel-4-paragraf-2-punkt-1"><article class="legalP" id="kapittel-4-paragraf-2-punkt-1-ledd-1">Institusjoner under lov om universiteter og høgskoler og private høyskoler som er akkreditert etter lov om private høyskoler § 10a avgjør selv individuelle søknader om godkjenning av utenlandsk eller norsk utdanning som ikke faller inn under loven, som faglig jevngod med grad, del av grad eller utdanning som institusjonen gir, jf. denne lov § 48 nr. 2. Institusjonen skal rapportere om sine avgjørelser til organet.</article></article></li><li data-li-identifier="2." data-name="2."><article class="listArticle" id="kapittel-4-paragraf-2-punkt-2"><article class="legalP" id="kapittel-4-paragraf-2-punkt-2-ledd-1">Private høyskoler som er akkreditert etter lov om private høyskoler § 10a avgjør selv saker om fritak for eksamen eller prøve fra institusjoner som ikke går inn under lov om universiteter og høgskoler eller har eksamensrett etter lov om private høyskoler § 9. Fritak for eksamen eller prøve skal gis når det godtgjøres at tilsvarende eksamen er avlagt ved en annen institusjon.</article></article></li></ul></article></section><section class="section" data-name="kap5" id="kapittel-5" data-lovdata-URL="LTI/forskrift/2003-01-02-4/KAPITTEL_5"><h2>Kap. 5. Klage</h2><article class="legalArticle" data-lovdata-URL="LTI/forskrift/2003-01-02-4/§14" data-name="§14" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Klagenemnd</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-1-punkt-1"><article class="legalP" id="kapittel-5-paragraf-1-punkt-1-ledd-1">Departementet oppnevner klagenemnd som avgjør klager over vedtak fattet av organet.</article></article></li><li data-li-identifier="2." data-name="2."><article class="listArticle" id="kapittel-5-paragraf-1-punkt-2"><article class="legalP" id="kapittel-5-paragraf-1-punkt-2-ledd-1">Klagenemnda skal ha 5 medlemmer med personlige varamedlemmer. Ett medlem skal være student. Leder og varamedlem for leder skal fylle de lovbestemte krav for lagdommere.</article></article></li><li data-li-identifier="3." data-name="3."><article class="listArticle" id="kapittel-5-paragraf-1-punkt-3"><article class="legalP" id="kapittel-5-paragraf-1-punkt-3-ledd-1">Leder skal ikke være tilsatt eller medlem av styre ved institusjon som kommer inn under lov om universiteter og høgskoler eller lov om private høyskoler.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§15" data-name="§15" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Klagenemndas avgjørelse</span></h3><ul class="defaultList"><li data-li-identifier="1." data-name="1."><article class="listArticle" id="kapittel-5-paragraf-2-punkt-1"><article class="legalP" id="kapittel-5-paragraf-2-punkt-1-ledd-1">Klagenemnda er vedtaksfør når lederen, eller varamedlem for leder, og tre andre medlemmer er til stede. Ved stemmelikhet er lederens stemme avgjørende.</article></article></li><li data-li-identifier="2." data-name="2."><article class="listArticle" id="kapittel-5-paragraf-2-punkt-2"><article class="legalP" id="kapittel-5-paragraf-2-punkt-2-ledd-1">Klagenemndas vedtak kan ikke påklages.</article></article></li></ul></article></section><section class="section" data-name="kap6" id="kapittel-6" data-lovdata-URL="LTI/forskrift/2003-01-02-4/KAPITTEL_6"><h2>Kap. 6. Sluttbestemmelser</h2><article class="legalArticle" data-lovdata-URL="LTI/forskrift/2003-01-02-4/§16" data-name="§16" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsregler</span></h3><ul class="defaultList"><li data-li-identifier="1." data-name="1."><article class="listArticle" id="kapittel-6-paragraf-1-punkt-1"><article class="legalP" id="kapittel-6-paragraf-1-punkt-1-ledd-1">Institusjonene skal innen 1 år fra denne forskriften trer i kraft, ha utviklet et tilfredsstillende system for kvalitetssikring.</article></article></li><li data-li-identifier="2." data-name="2."><article class="listArticle" id="kapittel-6-paragraf-1-punkt-2"><article class="legalP" id="kapittel-6-paragraf-1-punkt-2-ledd-1">Innen 5 år etter at denne forskriften trer i kraft, skal alle institusjoner ha vært gjenstand for evaluering av kvalitetssikringssystemet, jf. § 5.</article></article></li></ul></article><article class="legalArticle" data-lovdata-URL="LTI/forskrift/2003-01-02-4/§17" data-name="§17" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Endringer i andre forskrifter</span></h3><article class="legalP" id="kapittel-6-paragraf-2-ledd-1">Forskrift av 15. april 1992 nr. 1268 om godkjenning av utdanning som faglig jevngod med grad fastsatt etter universitetsloven § 49 og forskrift av 26. oktober 1999 nr. 1130 om godkjenning av utenlandsk utdanning som faglig jevngod med sivilingeniør- og siviløkonomgraden oppheves.</article></article><article class="legalArticle" data-lovdata-URL="LTI/forskrift/2003-01-02-4/§18" data-name="§18" id="kapittel-6-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h3><article class="legalP" id="kapittel-6-paragraf-3-ledd-1">Forskriften trer i kraft straks.</article></article></section></main></body></html>