<!DOCTYPE html><html lang="no"><head><title>Forskrift om utdanningsorganisasjoner for flygeledere med videre (BSL C 3-2).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-10-25-1302</dd><dt class="dokid">DokumentID</dt><dd class="dokid">LTI/forskrift/2003-10-25-1302</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 14 s 2347</dd><dt class="dateInForce">I kraft fra</dt><dd class="dateInForce">2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§7-4</li><li>lov/1993-06-11-101/§15-4</li><li>forskrift/1999-12-10-1273</li></ul></dd><dt class="dateOfPublication">Kunngjort</dt><dd class="dateOfPublication">2003-11-07</dd><dt class="lastupdated">Rettet</dt><dd class="lastupdated">2004-03-16 (§ 12, § 18)</dd><dt class="journalNumber">Journalnummer</dt><dd class="journalNumber">2003-1066</dd><dt class="titleShort">Korttittel</dt><dd class="titleShort">Forskr. om utdanningsorg. for flygeledere</dd><dt class="title">Tittel</dt><dd class="title">Forskrift om utdanningsorganisasjoner for flygeledere med videre (BSL C 3-2).</dd><dt class="miscInformation">Annet om dokumentet</dt><dd class="miscInformation">Fastsatt av Luftfartstilsynet 25. oktober 2003 med hjemmel i lov av 11. juni 1993 nr. 101 om luftfart (luftfartsloven) § 7-4 og § 15-4, jf. delegeringsvedtak av 10. desember 1999 nr. 1273.</dd><dt class="refid">RefID</dt><dd class="refid">forskrift/2003-10-25-1302</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utdanningsorganisasjoner for flygeledere med videre (BSL C 3-2).<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle godkjenningskrav til utdanningsorganisasjoner<ul class="tocSubUl"><li>§ 4. Søknad</li><li>§ 5. Godkjenningens omfang</li><li>§ 6. Samarbeidsavtaler</li><li>§ 7. Krav til lokaler</li><li>§ 8. Krav til personell</li><li>§ 9. Undervisningsmateriell</li><li>§ 10. Oppbevaring av utdanningsdokumentasjon</li><li>§ 11. Kvalitetssystem og utdanningsprosedyrer</li><li>§ 12. Skolehåndbok for utdanningsorganisasjoner</li><li>§ 13. Teoriprøving</li><li>§ 14. Praktiske prøver underveis i utdanningen</li></ul></li><li>Kapittel III. Institusjonell trening<ul class="tocSubUl"><li>§ 15. Institusjonell trening</li></ul></li><li>Kapittel IV. Enhetsspesifikk trening<ul class="tocSubUl"><li>§ 16. Krav til sertifiseringsenheter</li><li>§ 17. Enhetsspesifikk trening</li><li>§ 18. Praksisinstruktører</li></ul></li><li>Kapittel V. Avsluttende bestemmelser<ul class="tocSubUl"><li>§ 19. Tilbakekall og endring av godkjenning</li><li>§ 20. Dispensasjon</li><li>§ 21. Overgangsbestemmelser</li><li>§ 22. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-10-25-1302" id="dokument"><h1>Forskrift om utdanningsorganisasjoner for flygeledere med videre (BSL C 3-2).</h1><section class="section" data-name="kapI" id="kapittel-1" data-lovdata-URL="LTI/forskrift/2003-10-25-1302/KAPITTEL_1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/2003-10-25-1302/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" id="kapittel-1-paragraf-1-ledd-1">Formålet med denne forskriften er å sikre at organisasjoner som utdanner flygeledere er organisert, ledet og drevet slik at myndighetens krav til utdanningens innhold og form tilfredsstilles.</article></article><article class="legalArticle" data-lovdata-URL="LTI/forskrift/2003-10-25-1302/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="numberedLegalP" data-numerator="1" id="kapittel-1-paragraf-2-nummer-1">(1) Denne forskrift gjelder for alle organisasjoner som utdanner og kunnskapsprøver personell som skal sertifiseres i henhold til forskrift om sertifisering med videre av flygeledere.</article><article class="numberedLegalP" data-numerator="2" id="kapittel-1-paragraf-2-nummer-2">(2) Utdanningsorganisasjoner, herunder flykontrollenheter som er lokalisert i en stat som er medlem av EUROCONTROL kan få innvilget godkjenning når organisasjonen er i samsvar med bestemmelsen i denne forskrift (kapittel II og III eller kapittel II og IV eller en kombinasjon av begge disse alternativer).</article><article class="numberedLegalP" data-numerator="3" id="kapittel-1-paragraf-2-nummer-3">(3) Luftfartstilsynet er ikke forpliktet til å gi godkjenning til utdanningsorganisasjoner som er lokalisert i stater som ikke er medlem av EUROCONTROL, dersom personalressursene ikke er til stede eller dersom kostnadene med å igangsette en godkjenningsprosess og inspeksjoner er til utilbørlig byrde.</article></article><article class="legalArticle" data-lovdata-URL="LTI/forskrift/2003-10-25-1302/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">For denne forskrift gjelder følgende definisjoner:</article> <article class="defaultP" margin-top="true"><i>Ansvarlig leder:</i> Den person akseptert av Luftfartstilsynet som har overordnet ansvar for å sikre at utdanning kan finansieres og gjennomføres i samsvar med Luftfartstilsynets fastsatte krav og de tilleggskrav som luftfartsvirksomheten selv har fastsatt. Dette er definisjonen i BSL A.</article> <article class="defaultP" margin-top="true"><i>«Common Core Content» (CCC):</i> Dokumentasjon utarbeidet av EUROCONTROL som beskriver innholdet i trening knyttet til grunnleggende kunnskaper og ulike rettigheter.</article> <article class="defaultP" margin-top="true"><i>«Air Traffic Controller training at operational units»:</i> Dokumentasjon utarbeidet av EUROCONTROL som beskriver krav til gjennomføring av enhetsspesifikk trening.</article> <article class="defaultP" margin-top="true"><i>Enhetsspesifikk trening (unit specific training):</i> Et godkjent treningsprogram som er etablert for å gi eleven teoretiske kunnskaper og praktiske ferdigheter ved en bestemt flygekontrollenhet, i den hensikt å oppnå sertifikat, rettighet og/eller autorisasjon.</article> <article class="defaultP" margin-top="true"><i>Institusjonell trening (institutional training):</i> En godkjent del av en flygelederutdanning som er etablert for å gi eleven teoretiske kunnskaper og praktiske ferdigheter for å kunne påbegynne enhetsspesifikk trening.</article> <article class="defaultP" margin-top="true"><i>Organisasjon:</i> Med organisasjon forstås en registrert virksomhet. Denne kan være virksom fra flere adresser og inneha flere myndighetsgodkjenninger.</article> <article class="defaultP" margin-top="true"><i>Praksisinstruktør – OJT (on-the-job training instructor):</i> En flygeleder som har gyldig autorisasjon til, på visse vilkår, å utøve praktisk opplæring i flygekontrolltjeneste.</article> <article class="defaultP" margin-top="true"><i>Sensor:</i> En person, som forestår prøving av teoretiske kunnskaper og praktiske ferdigheter i en utdanningsorganisasjon.</article> <article class="defaultP" margin-top="true"><i>Simulator:</i> Datautstyr, presentasjonsutstyr, modeller og kopier av operative arbeidsposisjoner som alene eller i kombinasjoner kan gjenskape hele eller deler av et lufttrafikkledelsessystem.</article> <article class="defaultP" margin-top="true"><i>Utdanningsorganisasjon:</i> En organisasjon som driver institusjonell trening og/eller enhetsspesifikk trening.</article></article></section><section class="section" data-name="kapII" id="kapittel-2" data-lovdata-URL="LTI/forskrift/2003-10-25-1302/KAPITTEL_2"><h2>Kapittel II. Generelle godkjenningskrav til utdanningsorganisasjoner</h2><article class="legalArticle" data-lovdata-URL="LTI/forskrift/2003-10-25-1302/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h3><article class="numberedLegalP" data-numerator="1" id="kapittel-2-paragraf-1-nummer-1">(1) Søknad om godkjenning av en utdanningsorganisasjon skal gjøres på fastsatt skjema og på en slik måte som foreskrevet av Luftfartstilsynet. Skolehåndbøker for utdanningsorganisasjonen skal vedlegges søknaden.</article><article class="numberedLegalP" data-numerator="2" id="kapittel-2-paragraf-1-nummer-2">(2) Utdanningsorganisasjonen skal søke Luftfartstilsynet om enhver endring som kan få følger for godkjenningen.</article></article><article class="legalArticle" data-lovdata-URL="LTI/forskrift/2003-10-25-1302/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenningens omfang</span></h3><article class="legalP" id="kapittel-2-paragraf-2-ledd-1">Luftfartstilsynet utsteder et godkjenningsbevis til utdanningsorganisasjonen hvor omfanget av godkjenningen blir spesifisert. Første gang gis godkjenningen for 1 år, deretter kan den gis for inntil 5 år av gangen.</article></article><article class="legalArticle" data-lovdata-URL="LTI/forskrift/2003-10-25-1302/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Samarbeidsavtaler</span></h3><article class="legalP" id="kapittel-2-paragraf-3-ledd-1">En utdanningsorganisasjon kan inngå samarbeidsavtaler om gjennomføring av deler av utdanningen med andre organisasjoner eller gjøre bruk av alternative lokaliteter som del av sin totale organisasjon. Slik avtale må godkjennes av Luftfartstilsynet.</article></article><article class="legalArticle" data-lovdata-URL="LTI/forskrift/2003-10-25-1302/§7" data-name="§7" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til lokaler</span></h3><article class="numberedLegalP" data-numerator="1" id="kapittel-2-paragraf-4-nummer-1">(1) Det skal finnes tilfredsstillende lokaler som beskytter mot rådende værforhold og lokalene må være av en slik størrelse at de kan ivareta all planlagt trening og kunnskapsprøving.</article><article class="numberedLegalP" data-numerator="2" id="kapittel-2-paragraf-4-nummer-2">(2) Det skal finnes avskjermede undervisningsrom for instruksjon av teori og gjennomføring av nødvendig kunnskapsprøving. Rommet skal ha nødvendig utstyr for undervisning.</article><article class="numberedLegalP" data-numerator="3" id="kapittel-2-paragraf-4-nummer-3">(3) Undervisningsrommet skal være av en slik standard at lys, temperatur, fuktighet og støy gir kandidaten mulighet til å konsentrere seg om sine studier eller kunnskapsprøver uten å bli unødvendig forstyrret eller plaget.</article><article class="numberedLegalP" data-numerator="4" id="kapittel-2-paragraf-4-nummer-4">(4) Vedrørende kapittel III, godkjenning av institusjonell trening, skal det finnes lokaler for praktisk trening tilpasset den planlagte utdanning. Det kan avtales med en annen organisasjon som sørger for slike lokaler. Når en annen organisasjon sørger for lokaler/fasiliteter, skal det inngås en skriftlig avtale med denne organisasjonen som spesifiserer vilkårene for tilgang til og bruk av lokalene. Luftfartstilsynet skal ha tilgang til enhver slik organisasjon, og den skriftlige avtalen skal spesifisere denne tilgangen.</article><article class="numberedLegalP" data-numerator="5" id="kapittel-2-paragraf-4-nummer-5">(5) Vedrørende kapittel IV, enhetsspesifikk trening, skal elever og Luftfartstilsynet gis tilgang til enhetens kontrollrom.</article><article class="numberedLegalP" data-numerator="6" id="kapittel-2-paragraf-4-nummer-6">(6) Det skal finnes kontorlokaler for instruktører. Kontorene skal være av en standard og utstyrt slik at personellet kan forberede sine gjøremål uten å bli unødvendig forstyrret.</article><article class="numberedLegalP" data-numerator="7" id="kapittel-2-paragraf-4-nummer-7">(7) Det skal finnes sikre lagringsfasiliteter for kunnskapsprøver og utdanningsdokumentasjon. Lagringsmiljøet må være av en slik beskaffenhet at dokumentene forblir i god stand i lagringsperioden. Lagrings- og kontorlokaler kan kombineres dersom kravene til dokumentsikkerhet blir ivaretatt.</article><article class="numberedLegalP" data-numerator="8" id="kapittel-2-paragraf-4-nummer-8">(8) Elevene skal ha tilgang til et bibliotek som skal inneholde nødvendig oppdatert læremateriell tilpasset det formål og nivå av utdanning som skal gjennomføres.</article></article><article class="legalArticle" data-lovdata-URL="LTI/forskrift/2003-10-25-1302/§8" data-name="§8" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til personell</span></h3><article class="numberedLegalP" data-numerator="1" id="kapittel-2-paragraf-5-nummer-1">(1) Det skal utnevnes en ansvarlig leder som skal godkjennes av Luftfartstilsynet. Ansvarlig leder står ansvarlig for at kravene i denne forskrift er oppfylt. Den ansvarlige leder kan skriftlig gi en særskilt utpekt person i organisasjonen ansvaret for den daglige driften.</article><article class="numberedLegalP" data-numerator="2" id="kapittel-2-paragraf-5-nummer-2">(2) Det skal utpekes en skolesjef for utdanningsorganisasjonen som skal være godkjent av Luftfartstilsynet.</article><article class="numberedLegalP" data-numerator="3" id="kapittel-2-paragraf-5-nummer-3">(3) Utdanningsorganisasjonen skal ha et tilstrekkelig antall personer tilgjengelig for å planlegge/utføre kunnskapstrening og praktisk trening, gjennomføre kunnskapsprøving og vurdere praktisk trening i samsvar med godkjenningen.</article><article class="numberedLegalP" data-numerator="4" id="kapittel-2-paragraf-5-nummer-4">(4) Instruktører og sensorer skal ha erfaring og kvalifikasjoner i samsvar med en standard som framgår av utdanningsorganisasjonens skolehåndbok. Enhver person kan utføre en hvilken som helst kombinasjon av roller som instruktør og sensor. Simulatorinstruktører skal inneha eller ha hatt gyldig sertifikat og rettighet tilsvarende den treningen som skal gjennomføres og ha gjennomgått opplæring som praksisinstruktør samt ha hatt minst to års operativ erfaring som flygeleder.</article><article class="numberedLegalP" data-numerator="5" id="kapittel-2-paragraf-5-nummer-5">(5) Utdanningsorganisasjonen skal ha en prosedyre for godkjenning av sensorer. Prosedyren skal være beskrevet i skolehåndboken.</article><article class="numberedLegalP" data-numerator="6" id="kapittel-2-paragraf-5-nummer-6">(6) Instruktører og sensorer skal ha teoretiske kunnskaper og praktiske ferdigheter tilpasset den treningen som skal gjennomføres. Kunnskap og ferdigheter skal være oppdatert i samsvar med en prosedyre beskrevet i skolehåndboken.</article></article><article class="legalArticle" data-lovdata-URL="LTI/forskrift/2003-10-25-1302/§9" data-name="§9" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Undervisningsmateriell</span></h3><article class="legalP" id="kapittel-2-paragraf-6-ledd-1">Eleven skal ha tilgang til undervisningsmateriell som dekker pensum for angjeldende flygeledersertifikat med rettighet og/eller autorisasjon.</article></article><article class="legalArticle" data-lovdata-URL="LTI/forskrift/2003-10-25-1302/§10" data-name="§10" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Oppbevaring av utdanningsdokumentasjon</span></h3><article class="legalP" id="kapittel-2-paragraf-7-ledd-1">Utdanningsorganisasjonen skal arkivere alle fortegnelser over trening, kunnskapsprøver og praksisvurdering i minimum 5 år etter at eleven har gjennomført en bestemt utdanning.</article></article><article class="legalArticle" data-lovdata-URL="LTI/forskrift/2003-10-25-1302/§11" data-name="§11" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kvalitetssystem og utdanningsprosedyrer</span></h3><article class="numberedLegalP" data-numerator="1" id="kapittel-2-paragraf-8-nummer-1">(1) Utdanningsorganisasjonen skal etablere et kvalitetssystem som inkluderer en uavhengig revisjonsprosedyre. Kvalitetssystemet skal beskrives i skolehåndboken.</article><article class="numberedLegalP" data-numerator="2" id="kapittel-2-paragraf-8-nummer-2">(2) Utdanningsorganisasjonen skal etablere prosedyrer for å sikre god standard på utdanningen i samsvar med alle relevante krav i denne forskrift.</article></article><article class="legalArticle" data-lovdata-URL="LTI/forskrift/2003-10-25-1302/§12" data-name="§12" id="kapittel-2-paragraf-9"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Skolehåndbok for utdanningsorganisasjoner</span></h3><article class="numberedLegalP" data-numerator="1" id="kapittel-2-paragraf-9-nummer-1">(1) Utdanningsorganisasjoner skal ha en skolehåndbok. Skolehåndboken skal inneholde følgende:<ul class="defaultList"><li data-li-identifier="a)" data-name="a)"><article class="listArticle" id="kapittel-2-paragraf-9-nummer-1-punkt-1"><article class="legalP" id="kapittel-2-paragraf-9-nummer-1-punkt-1-ledd-1">En erklæring undertegnet av ansvarlig leder, som bekrefter at utdanningsorganisasjonens skolehåndbok og enhver tilknyttet dokumentasjon er i overensstemmelse med denne forskrift, og at den vil bli etterlevd til enhver tid.</article></article></li><li data-li-identifier="b)" data-name="b)"><article class="listArticle" id="kapittel-2-paragraf-9-nummer-1-punkt-2"><article class="legalP" id="kapittel-2-paragraf-9-nummer-1-punkt-2-ledd-1">Navn på ansvarlig leder og skolesjef i samsvar med § 8 første og annet ledd.</article></article></li><li data-li-identifier="c)" data-name="c)"><article class="listArticle" id="kapittel-2-paragraf-9-nummer-1-punkt-3"><article class="legalP" id="kapittel-2-paragraf-9-nummer-1-punkt-3-ledd-1">Plikter og ansvar til ansvarlig leder og skolesjef.</article></article></li><li data-li-identifier="d)" data-name="d)"><article class="listArticle" id="kapittel-2-paragraf-9-nummer-1-punkt-4"><article class="legalP" id="kapittel-2-paragraf-9-nummer-1-punkt-4-ledd-1">Et organisasjonskart for utdanningsorganisasjonen.</article></article></li><li data-li-identifier="e)" data-name="e)"><article class="listArticle" id="kapittel-2-paragraf-9-nummer-1-punkt-5"><article class="legalP" id="kapittel-2-paragraf-9-nummer-1-punkt-5-ledd-1">Utdanningsorganisasjonens eksamensreglement.</article></article></li><li data-li-identifier="f)" data-name="f)"><article class="listArticle" id="kapittel-2-paragraf-9-nummer-1-punkt-6"><article class="legalP" id="kapittel-2-paragraf-9-nummer-1-punkt-6-ledd-1">Krav til erfaring og kvalifikasjoner for instruktører og sensorer, samt prosedyre for godkjenning av disse.</article></article></li><li data-li-identifier="g)" data-name="g)"><article class="listArticle" id="kapittel-2-paragraf-9-nummer-1-punkt-7"><article class="legalP" id="kapittel-2-paragraf-9-nummer-1-punkt-7-ledd-1">En liste over instruktører og sensorer.</article><article class="legalP" id="kapittel-2-paragraf-9-nummer-1-punkt-7-ledd-2">Fortegnelsen skal inneholde en oversikt over erfaring og kvalifikasjoner.</article></article></li><li data-li-identifier="h)" data-name="h)"><article class="listArticle" id="kapittel-2-paragraf-9-nummer-1-punkt-8"><article class="legalP" id="kapittel-2-paragraf-9-nummer-1-punkt-8-ledd-1">En generell beskrivelse av lokaler som befinner seg på de adresser som er spesifisert i utdanningsorganisasjonens godkjenningsbevis.</article></article></li><li data-li-identifier="i)" data-name="i)"><article class="listArticle" id="kapittel-2-paragraf-9-nummer-1-punkt-9"><article class="legalP" id="kapittel-2-paragraf-9-nummer-1-punkt-9-ledd-1">Beskrivelse av utstyr som skal forefinnes til bruk ved instruksjon og trening.</article></article></li><li data-li-identifier="j)" data-name="j)"><article class="listArticle" id="kapittel-2-paragraf-9-nummer-1-punkt-10"><article class="legalP" id="kapittel-2-paragraf-9-nummer-1-punkt-10-ledd-1">En liste over de treningsprogrammer og leksjoner som godkjenningen omfatter.</article></article></li><li data-li-identifier="k)" data-name="k)"><article class="listArticle" id="kapittel-2-paragraf-9-nummer-1-punkt-11"><article class="legalP" id="kapittel-2-paragraf-9-nummer-1-punkt-11-ledd-1">Utdanningsorganisasjonens kvalitetssystem som kreves i § 11 første ledd.</article></article></li><li data-li-identifier="l)" data-name="l)"><article class="listArticle" id="kapittel-2-paragraf-9-nummer-1-punkt-12"><article class="legalP" id="kapittel-2-paragraf-9-nummer-1-punkt-12-ledd-1">Utdanningsorganisasjonens prosedyrer som kreves i § 11 annet ledd.</article></article></li><li data-li-identifier="m)" data-name="m)"><article class="listArticle" id="kapittel-2-paragraf-9-nummer-1-punkt-13"><article class="legalP" id="kapittel-2-paragraf-9-nummer-1-punkt-13-ledd-1">En prosedyre for revisjon av utdanningsorganisasjonens skolehåndbok.</article></article></li></ul></article><article class="numberedLegalP" data-numerator="2" id="kapittel-2-paragraf-9-nummer-2">(2) Utdanningsorganisasjonens skolehåndbok skal godkjennes av Luftfartstilsynet.<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-2-paragraf-9-nummer-2-punkt-1"><article class="legalP" id="kapittel-2-paragraf-9-nummer-2-punkt-1-ledd-1">Endret ved rettelse 16. mars 2004, se Norsk Lovtidend 4/2004.</article></article></li></ul></article></article><article class="legalArticle" data-lovdata-URL="LTI/forskrift/2003-10-25-1302/§13" data-name="§13" id="kapittel-2-paragraf-10"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Teoriprøving</span></h3><article class="numberedLegalP" data-numerator="1" id="kapittel-2-paragraf-10-nummer-1">(1) Utdanningsorganisasjonen skal gjennomføre teoriprøving i forhold til den eller de rettigheter og/eller autorisasjoner treningen skal omfatte.</article><article class="numberedLegalP" data-numerator="2" id="kapittel-2-paragraf-10-nummer-2">(2) Spørsmål som skal nyttes i den enkelte teoriprøve skal velges ut av en sensor. Sensorer skal forvisse seg om at alle spørsmål er oppbevart på en slik måte at de ikke gjøres kjent for elevene før prøven avlegges.</article><article class="numberedLegalP" data-numerator="3" id="kapittel-2-paragraf-10-nummer-3">(3) Teoriprøving skal kun gjennomføres med godkjente hjelpemidler.</article><article class="numberedLegalP" data-numerator="4" id="kapittel-2-paragraf-10-nummer-4">(4) Enhver elev som under teoriprøving blir tatt for forsøk på juks, skal diskvalifiseres fra den angjeldende teoriprøven. Eleven kan ikke gjennomføre noen form for teoriprøving i minimum 12 måneder etter dato for hendelsen. Luftfartstilsynet skal informeres om enhver slik hendelse innen en kalendermåned etter hendelsen, sammen med detaljer framkommet etter undersøkelser.</article><article class="numberedLegalP" data-numerator="5" id="kapittel-2-paragraf-10-nummer-5">(5) Enhver sensor som i forkant av teoriprøven har utlevert oppgavene eller under teoriprøven har utlevert svar til en elev som blir prøvet, skal diskvalifiseres fra rollen som sensor og teoriprøven skal erklæres ugyldig.</article></article><article class="legalArticle" data-lovdata-URL="LTI/forskrift/2003-10-25-1302/§14" data-name="§14" id="kapittel-2-paragraf-11"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Praktiske prøver underveis i utdanningen</span></h3><article class="numberedLegalP" data-numerator="1" id="kapittel-2-paragraf-11-nummer-1">(1) Praktiske prøver gjennomføres i løpet av utdanningen. Vurderingen av prøver skal utføres av spesielt oppnevnte instruktører.</article><article class="numberedLegalP" data-numerator="2" id="kapittel-2-paragraf-11-nummer-2">(2) Der hvor den godkjente utdanningsorganisasjon benytter underleverandør(er) til praktisk trening i samsvar med § 6, og velger å oppnevne instruktører fra denne organisasjonen, er den godkjente utdanningsorganisasjon ansvarlig for at vurderingen av praktiske prøver blir utført.</article></article></section><section class="section" data-name="kapIII" id="kapittel-3" data-lovdata-URL="LTI/forskrift/2003-10-25-1302/KAPITTEL_3"><h2>Kapittel III. Institusjonell trening</h2><article class="legalArticle" data-lovdata-URL="LTI/forskrift/2003-10-25-1302/§15" data-name="§15" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Institusjonell trening</span></h3><article class="numberedLegalP" data-numerator="1" id="kapittel-3-paragraf-1-nummer-1">(1) Institusjonell trening skal bestå av følgende fire elementer: Teori, teoriprøving, praktisk trening og praktisk(e) prøve(r).</article><article class="numberedLegalP" data-numerator="2" id="kapittel-3-paragraf-1-nummer-2">(2) Teoripensum skal minst tilsvare innholdet i EUROCONTROL «Common Core Content» (CCC) for grunnleggende trening og rettighetstrening i forhold til den eller de rettigheter og rettighetsspesifikke autorisasjoner utdanningen skal omfatte.</article><article class="numberedLegalP" data-numerator="3" id="kapittel-3-paragraf-1-nummer-3">(3) Teoriprøvene skal dekke et representativt tverrsnitt tilsvarende innholdet i CCC for grunnleggende trening og rettighetstrening i forhold til den eller de rettigheter og rettighetsspesifikke autorisasjoner utdanningen skal omfatte.</article><article class="numberedLegalP" data-numerator="4" id="kapittel-3-paragraf-1-nummer-4">(4) Praktisk trening skal gjennomføres ved hjelp av egnet simulatorutstyr som er relevant i forhold til den eller de rettigheter og rettighetsspesifikke autorisasjoner utdanningen skal omfatte.</article><article class="numberedLegalP" data-numerator="5" id="kapittel-3-paragraf-1-nummer-5">(5) Når utdanningsorganisasjonen benytter underleverandør(er) til praktisk trening jf. § 6, skal organisasjonen forsikre seg om at den praktiske treningen blir gjennomført i samsvar med gjeldende krav.</article><article class="numberedLegalP" data-numerator="6" id="kapittel-3-paragraf-1-nummer-6">(6) Praktiske prøver skal være i samsvar med den praktiske treningen som har vært gjennomført slik at det kan fastslås om eleven er kompetent til å bruke utstyr og kan arbeide i samsvar med relevant regelverk.</article></article></section><section class="section" data-name="kapIV" id="kapittel-4" data-lovdata-URL="LTI/forskrift/2003-10-25-1302/KAPITTEL_4"><h2>Kapittel IV. Enhetsspesifikk trening</h2><article class="legalArticle" data-lovdata-URL="LTI/forskrift/2003-10-25-1302/§16" data-name="§16" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Krav til sertifiseringsenheter</span></h3><article class="numberedLegalP" data-numerator="1" id="kapittel-4-paragraf-1-nummer-1">(1) Enheter som skal brukes som sertifiseringsenheter skal ha særskilt godkjenning av Luftfartstilsynet.</article><article class="numberedLegalP" data-numerator="2" id="kapittel-4-paragraf-1-nummer-2">(2) Ved vurderingen av slike enheter skal det legges vekt på at enhetens trafikk er på et nivå som gjør at den praktiske treningen gir grunnlag for å fastslå om eleven på sertifiseringstidspunktet er kompetent til å bruke relevant utstyr og kan arbeide i samsvar med relevant regelverk.</article></article><article class="legalArticle" data-lovdata-URL="LTI/forskrift/2003-10-25-1302/§17" data-name="§17" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Enhetsspesifikk trening</span></h3><article class="numberedLegalP" data-numerator="1" id="kapittel-4-paragraf-2-nummer-1">(1) Utdanningsorganisasjoner som skal gjennomføre enhetsspesifikk trening skal utarbeide et særskilt treningsprogram for angjeldende enhet. Innholdet i treningsprogrammet skal minst tilsvare retningslinjene i EUROCONTROL «Air Traffic Controller Training at operational units» og CCC for angjeldende rettighet(er). Treningsprogrammet skal godkjennes av Luftfartstilsynet.</article><article class="numberedLegalP" data-numerator="2" id="kapittel-4-paragraf-2-nummer-2">(2) Treningen skal bestå av følgende fire elementer: Teori, teoriprøving, praktisk trening og praktisk prøve.</article><article class="numberedLegalP" data-numerator="3" id="kapittel-4-paragraf-2-nummer-3">(3) Teoripensumet og teoriprøvene skal dekke den eller de rettigheter og autorisasjoner treningen skal omfatte.</article><article class="numberedLegalP" data-numerator="4" id="kapittel-4-paragraf-2-nummer-4">(4) For at teoriprøver skal anses bestått skal minst 75% av prøven være korrekt besvart.</article><article class="numberedLegalP" data-numerator="5" id="kapittel-4-paragraf-2-nummer-5">(5) Praktisk trening skal gjennomføres i enhetens kontrollrom, eventuelt supplert med egnet simulatorutstyr som er relevant i forhold til den eller de rettigheter og autorisasjoner treningen skal omfatte.</article><article class="numberedLegalP" data-numerator="6" id="kapittel-4-paragraf-2-nummer-6">(6) Når en utdanningsorganisasjon benytter underleverandør(er) til praktisk trening jf. § 6, skal utdanningsorganisasjonen forsikre seg om at den praktiske treningen blir gjennomført i samsvar med kravene i denne forskrift.</article><article class="numberedLegalP" data-numerator="7" id="kapittel-4-paragraf-2-nummer-7">(7) Praktiske prøver skal omfatte den praktiske treningen som har vært gjennomført, slik at det kan fastslås om eleven er kompetent til å bruke utstyr og kan arbeide i samsvar med relevant regelverk.</article></article><article class="legalArticle" data-lovdata-URL="LTI/forskrift/2003-10-25-1302/§18" data-name="§18" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Praksisinstruktører</span></h3><article class="numberedLegalP" data-numerator="1" id="kapittel-4-paragraf-3-nummer-1">(1) Organisasjonen skal ha prosedyrer for fortløpende å sjekke kompetansen til praksisinstruktører.</article><article class="numberedLegalP" data-numerator="2" id="kapittel-4-paragraf-3-nummer-2">(2) Dersom en praksisinstruktør ikke lenger anses kvalifisert, skal Luftfartstilsynet omgående varsles om dette.</article><article class="numberedLegalP" data-numerator="3" id="kapittel-4-paragraf-3-nummer-3">(3) Praksisinstruktører skal oppfylle vilkår i forskrift om sertifisering med videre av flygeledere kapittel VI.<ul class="defaultList" data-text-size="small"><li data-li-identifier="0" data-name="0"><article class="listArticle" data-text-size="small" id="kapittel-4-paragraf-3-nummer-3-punkt-1"><article class="legalP" id="kapittel-4-paragraf-3-nummer-3-punkt-1-ledd-1">Endret ved rettelse 16. mars 2004, se Norsk Lovtidend 4/2004.</article></article></li></ul></article></article></section><section class="section" data-name="kapV" id="kapittel-5" data-lovdata-URL="LTI/forskrift/2003-10-25-1302/KAPITTEL_5"><h2>Kapittel V. Avsluttende bestemmelser</h2><article class="legalArticle" data-lovdata-URL="LTI/forskrift/2003-10-25-1302/§19" data-name="§19" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Tilbakekall og endring av godkjenning</span></h3><article class="legalP" id="kapittel-5-paragraf-1-ledd-1">Ved brudd på bestemmelsene i denne forskriften kan Luftfartstilsynet tilbakekalle eller endre en godkjenning. Dersom særlige grunner tilsier det kan virkningstidspunktet for tilbakekallingen settes til den datoen som bruddet startet.</article></article><article class="legalArticle" data-lovdata-URL="LTI/forskrift/2003-10-25-1302/§20" data-name="§20" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Dispensasjon</span></h3><article class="legalP" id="kapittel-5-paragraf-2-ledd-1">Luftfartstilsynet kan, når særlige grunner tilsier det, dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/2003-10-25-1302/§21" data-name="§21" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Overgangsbestemmelser</span></h3><article class="legalP" id="kapittel-5-paragraf-3-ledd-1">Organisasjoner etablert før 1. januar 2004 skal innen 1. januar 2006 være godkjent i overensstemmelse med denne forskrift. Søknad om slik godkjennelse skal være Luftfartstilsynet i hende senest 1. januar 2005.</article></article><article class="legalArticle" data-lovdata-URL="LTI/forskrift/2003-10-25-1302/§22" data-name="§22" id="kapittel-5-paragraf-4"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-4-ledd-1">Denne forskrift gjelder fra 1. januar 2004.</article></article></section></main></body></html>