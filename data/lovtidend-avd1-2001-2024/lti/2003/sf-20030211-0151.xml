<!DOCTYPE html><html lang="no"><head><title>Forskrift om utøvelse av selfangst i Vesterisen og Østisen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-02-11-151</dd><dt class="dokid">DokumentID</dt><dd class="dokid">LTI/forskrift/2003-02-11-151</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 3 s 363</dd><dt class="dateInForce">I kraft fra</dt><dd class="dateInForce">2003-02-11</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-02-20-117</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§24</li></ul></dd><dt class="dateOfPublication">Kunngjort</dt><dd class="dateOfPublication">2003-02-18</dd><dt class="journalNumber">Journalnummer</dt><dd class="journalNumber">2003-0160</dd><dt class="titleShort">Korttittel</dt><dd class="titleShort">Forskrift om utøvelse av selfangst</dd><dt class="title">Tittel</dt><dd class="title">Forskrift om utøvelse av selfangst i Vesterisen og Østisen.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 11. februar 2003 med hjemmel i lov av 3. juni 1983 nr. 40 om saltvannsfiske m.v. § 4 bokstav f og § 24 annet ledd.</dd><dt class="refid">RefID</dt><dd class="refid">forskrift/2003-02-11-151</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utøvelse av selfangst i Vesterisen og Østisen.<ul class="tocSubUl"><li>§ 1. Hovedregel for fangsten</li><li>§ 2. Definisjoner</li><li>§ 3. Krav til fangstfolkene</li><li>§ 4. Krav til våpen og ammunisjon</li><li>§ 5. Krav til hakapik og slagkrok</li><li>§ 6. Fangstforbud</li><li>§ 7. Fremgangsmåten ved avliving</li><li>§ 8. Særregler ved skyting av sel fra isen og fra fangstbåt</li><li>§ 9. Festing av dragaband eller renneløkke</li><li>§ 10. Krøking</li><li>§ 11. Forbudte fangstmetoder</li><li>§ 12. Bruk av fly</li><li>§ 13. Unntak fra reglene i nødssituasjoner</li><li>§ 14. Ansvarsforhold</li><li>§ 15. Straff</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2003-02-11-151" id="dokument"><h1>Forskrift om utøvelse av selfangst i Vesterisen og Østisen.</h1><article class="legalArticle" data-lovdata-URL="LTI/forskrift/2003-02-11-151/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregel for fangsten</span></h2><article class="legalP" id="paragraf-1-ledd-1">Fangstfolkene må under fangsten utvise den største hensynsfullhet og anvende fangstmetoder som hindrer unødige lidelser for dyrene. Skadde dyr skal søkes avlivet så snart som mulig.</article></article><article class="legalArticle" data-lovdata-URL="LTI/forskrift/2003-02-11-151/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="1." data-name="1."><article class="listArticle" id="paragraf-2-punkt-1"><article class="legalP" id="paragraf-2-punkt-1-ledd-1">Med «unge» forstås sel som er yngre enn ett år gammel. Dyr som er eldre anses som voksne.</article></article></li><li data-li-identifier="2." data-name="2."><article class="listArticle" id="paragraf-2-punkt-2"><article class="legalP" id="paragraf-2-punkt-2-ledd-1">Med «plukkfangst» forstås fangst av enkeltdyr fra skuta (mens denne er i bevegelse fremover i isen).</article></article></li></ul></article><article class="legalArticle" data-lovdata-URL="LTI/forskrift/2003-02-11-151/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til fangstfolkene</span></h2><article class="legalP" id="paragraf-3-ledd-1">Den som skal delta i selfangst må ha gjennomgått kurs og bestått de prøver som Fiskeridirektoratet bestemmer.</article><article class="legalP" id="paragraf-3-ledd-2">Bare skyttere som har bestått særskilt skyteprøve kan skyte sel under fangsten. Ny prøve må avlegges før hver fangstsesong. Prøven avlegges med samme våpen og samme type ammunisjon som skal benyttes under fangsten.</article><article class="legalP" id="paragraf-3-ledd-3">Den som skal delta i selfangst må ha bestått en særskilt prøve i bruk av hakapik.</article><article class="legalP" id="paragraf-3-ledd-4">Fiskeridirektoratet kan fastsette nærmere bestemmelser om gjennomføring av ovennevnte regler.</article></article><article class="legalArticle" data-lovdata-URL="LTI/forskrift/2003-02-11-151/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til våpen og ammunisjon</span></h2><article class="legalP" id="paragraf-4-ledd-1">Ved skyting av voksen sel skal nyttes skytevåpen med riflet løp og ammunisjon med ekspanderende kule og anslagsenergi på minst 2.700 joule (275 kilogrammeter) for 9 grams kuler og 2.200 joule (225 kilogrammeter) for 10 grams kuler på 100 meters hold.</article><article class="legalP" id="paragraf-4-ledd-2">Ved skyting av unger skal nyttes skytevåpen med riflet løp og ammunisjon med ekspanderende kule og anslagsenergi på minst 981 joule (100 kilogrammeter) på 100 meters hold.</article><article class="legalP" id="paragraf-4-ledd-3">Skytevåpen og ammunisjon godkjent for voksen sel skal alltid finnes på standplassen om bord under fangst.</article><article class="legalP" id="paragraf-4-ledd-4">Skytevåpen må være godkjent av børsemaker før avreise og innskutt med den ammunisjon som skal nyttes under fangsten.</article></article><article class="legalArticle" data-lovdata-URL="LTI/forskrift/2003-02-11-151/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til hakapik og slagkrok</span></h2><ul class="defaultList"><li data-li-identifier="1." data-name="1."><article class="listArticle" id="paragraf-5-punkt-1"><article class="legalP" id="paragraf-5-punkt-1-ledd-1">Hakapik skal ha rett treskaft av bjørk som er fra 110 til 150 cm langt og som har en diameter fra 3 cm til 5 cm. Hakapiken skal ha en jernsko som veier minst 400 gram og som er forsynt med en 12 til 18 cm lang, svakt bøyet pigg. Den butte enden av jernskoen kan ha en hammertapp som ikke skal være mer enn 4 cm lang. Jernskoen skal være forsvarlig festet til skaftet. Hakapikens pik må alltid holdes spiss.</article></article></li><li data-li-identifier="2." data-name="2."><article class="listArticle" id="paragraf-5-punkt-2"><article class="legalP" id="paragraf-5-punkt-2-ledd-1">Slagkrok skal være 50 cm lang, 1/2 tomme tykk og veie minst 1.000 gram, hvorav den påsveisede tilleggsvekt ved kroken skal veie minst 250 gram.</article></article></li><li data-li-identifier="3." data-name="3."><article class="listArticle" id="paragraf-5-punkt-3"><article class="legalP" id="paragraf-5-punkt-3-ledd-1">Hakapikens og slagkrokens form og materiale skal være i samsvar med Selfangstrådets vedtak av 4. november 1970 og tegninger av samme dato.</article></article></li></ul></article><article class="legalArticle" data-lovdata-URL="LTI/forskrift/2003-02-11-151/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fangstforbud</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Det er forbudt å drive fangst på: <ul class="defaultList"><li data-li-identifier="a)" data-name="a)"><article class="listArticle" id="paragraf-6-punkt-1-ledd-1-punkt-1"><article class="legalP" id="paragraf-6-punkt-1-ledd-1-punkt-1-ledd-1">andre selarter enn grønlandssel og klappmyss</article></article></li><li data-li-identifier="b)" data-name="b)"><article class="listArticle" id="paragraf-6-punkt-1-ledd-1-punkt-2"><article class="legalP" id="paragraf-6-punkt-1-ledd-1-punkt-2-ledd-1">voksne klappmysshunner og voksne grønlandssel i ungelegrene</article></article></li><li data-li-identifier="c)" data-name="c)"><article class="listArticle" id="paragraf-6-punkt-1-ledd-1-punkt-3"><article class="legalP" id="paragraf-6-punkt-1-ledd-1-punkt-3-ledd-1">sel som oppholder seg i sjøen.</article></article></li></ul></article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Det er forbudt å skyte sel under slike forhold at den ikke etterpå kan slås med hakapik eller slagkrok og blodtappes på isen. Unntak gjelder ved ungefangst når vilkårene i § 10 er oppfylt, og ved plukkfangst når vilkårene i § 7 femte ledd er oppfylt.</article></article></li></ul></article><article class="legalArticle" data-lovdata-URL="LTI/forskrift/2003-02-11-151/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremgangsmåten ved avliving</span></h2><article class="legalP" id="paragraf-7-ledd-1">Avlivingen skal foregå på en slik måte at dyret ikke lider unødig.</article><article class="legalP" id="paragraf-7-ledd-2">Voksne dyr skal skytes. Unger skal skytes eller slås med hakapik eller slagkrok.</article><article class="legalP" id="paragraf-7-ledd-3">Dyr som er skutt skal snarest mulig slås med hakapik. På unger kan også nyttes slagkrok.</article><article class="legalP" id="paragraf-7-ledd-4">Ved bruk av hakapik eller slagkrok skal selen slås i hodeskallen. Først skal selen slås med redskapets butte ende eller hammer slik at skalletaket knuses. Deretter skal redskapets pigg slås dypt ned i hjernen. På dyr som er skutt og ligger stille, er det tilstrekkelig å bruke redskapets pigg.</article><article class="legalP" id="paragraf-7-ledd-5">Blodtapping skal foretas på isen umiddelbart etter at hakapik eller slagkrok er anvendt. Ved plukkfangst kan blodtappingen foretas om bord, dersom dyret tas om bord umiddelbart og forholdene ellers tilsier det.</article><article class="legalP" id="paragraf-7-ledd-6">Blodtappingen skal foregå ved at det legges et snitt fra underkjeven til enden av brystbenet, hvoretter blodårene til forsveivene skjæres over.</article></article><article class="legalArticle" data-lovdata-URL="LTI/forskrift/2003-02-11-151/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særregler ved skyting av sel fra isen og fra fangstbåt</span></h2><article class="legalP" id="paragraf-8-ledd-1">Ved skyting av sel fra isen og fra fangstbåt skal samtlige dyr slås med hakapik og blodtappes så snart hensynet til den videre fangst gjør det mulig.</article><article class="legalP" id="paragraf-8-ledd-2">Ved slik fangst skal det alltid følge minst 1 person med hver skytter for å slå og blodtappe de dyrene som skytes.</article></article><article class="legalArticle" data-lovdata-URL="LTI/forskrift/2003-02-11-151/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Festing av dragaband eller renneløkke</span></h2><article class="legalP" id="paragraf-9-ledd-1">Det er forbudt å feste dragaband eller renneløkke (stropp) i dyr på isen før dyret er slått med hakapik eller slagkrok og blodtappet. Unntak gjelder ved plukkfangst dersom dyret åpenbart er dødt.</article></article><article class="legalArticle" data-lovdata-URL="LTI/forskrift/2003-02-11-151/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krøking</span></h2><article class="legalP" id="paragraf-10-ledd-1">Det er forbudt å ta ikke blodtappede dyr om bord med langtrøe (krok).</article><article class="legalP" id="paragraf-10-ledd-2">Unger som skytes, kan tas om bord med langtrøe dersom de utvilsomt er døde og isforholdene gjør det utilrådelig å gå på isen. Dyret skal da slås med hakapik eller slagkrok og blodtappes så snart det er kommet om bord.</article></article><article class="legalArticle" data-lovdata-URL="LTI/forskrift/2003-02-11-151/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forbudte fangstmetoder</span></h2><article class="legalP" id="paragraf-11-ledd-1">Det er forbudt å<ul class="defaultList"><li data-li-identifier="a)" data-name="a)"><article class="listArticle" id="paragraf-11-ledd-1-punkt-1"><article class="legalP" id="paragraf-11-ledd-1-punkt-1-ledd-1">fange eller drepe sel ved bruk av line, garn, saks, ruse eller annen form for felle</article></article></li><li data-li-identifier="b)" data-name="b)"><article class="listArticle" id="paragraf-11-ledd-1-punkt-2"><article class="legalP" id="paragraf-11-ledd-1-punkt-2-ledd-1">bruke skytevåpen med glatt løp</article></article></li><li data-li-identifier="c)" data-name="c)"><article class="listArticle" id="paragraf-11-ledd-1-punkt-3"><article class="legalP" id="paragraf-11-ledd-1-punkt-3-ledd-1">bruke hakapik på voksne dyr som ikke er skutt</article></article></li><li data-li-identifier="d)" data-name="d)"><article class="listArticle" id="paragraf-11-ledd-1-punkt-4"><article class="legalP" id="paragraf-11-ledd-1-punkt-4-ledd-1">bruke slagkrok på voksne dyr</article></article></li><li data-li-identifier="e)" data-name="e)"><article class="listArticle" id="paragraf-11-ledd-1-punkt-5"><article class="legalP" id="paragraf-11-ledd-1-punkt-5-ledd-1">slå dyr med hakapik eller slagkrok utenom hodeskallen</article></article></li><li data-li-identifier="f)" data-name="f)"><article class="listArticle" id="paragraf-11-ledd-1-punkt-6"><article class="legalP" id="paragraf-11-ledd-1-punkt-6-ledd-1">foreta avliving av dyr i kunstig belysning.</article></article></li></ul></article></article><article class="legalArticle" data-lovdata-URL="LTI/forskrift/2003-02-11-151/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av fly</span></h2><article class="legalP" id="paragraf-12-ledd-1">Det er forbudt å bruke fly eller helikopter til fangstformål. Fly eller helikopter kan likevel nyttes fra land for speidingsformål på fangstfeltene.</article></article><article class="legalArticle" data-lovdata-URL="LTI/forskrift/2003-02-11-151/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra reglene i nødssituasjoner</span></h2><article class="legalP" id="paragraf-13-ledd-1">Fangstreglene kan fravikes så langt det er nødvendig<ul class="defaultList"><li data-li-identifier="a)" data-name="a)"><article class="listArticle" id="paragraf-13-ledd-1-punkt-1"><article class="legalP" id="paragraf-13-ledd-1-punkt-1-ledd-1">for å avlive dyr som er skadet</article></article></li><li data-li-identifier="b)" data-name="b)"><article class="listArticle" id="paragraf-13-ledd-1-punkt-2"><article class="legalP" id="paragraf-13-ledd-1-punkt-2-ledd-1">av hensyn til fangstfolkenes og fartøyenes sikkerhet.</article></article></li></ul></article></article><article class="legalArticle" data-lovdata-URL="LTI/forskrift/2003-02-11-151/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ansvarsforhold</span></h2><article class="legalP" id="paragraf-14-ledd-1">Skipperen skal påse at fangstfolkene overholder bestemmelsene om fangsten.</article><article class="legalP" id="paragraf-14-ledd-2">Når fangsten foregår på isen eller fra fangstbåt, påhviler dette ansvaret også lederen for fangstlaget.</article><article class="legalP" id="paragraf-14-ledd-3">I tillegg er den enkelte fanger selv ansvarlig for å overholde bestemmelsene om fangsten.</article></article><article class="legalArticle" data-lovdata-URL="LTI/forskrift/2003-02-11-151/§15" data-name="§15" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Straff</span></h2><article class="legalP" id="paragraf-15-ledd-1">Forsettlig eller uaktsom overtredelse av disse bestemmelsene straffes i henhold til lov av 3. juni 1983 nr. 40 om saltvannsfiske m.v. § 53.</article></article><article class="legalArticle" data-lovdata-URL="LTI/forskrift/2003-02-11-151/§16" data-name="§16" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" id="paragraf-16-ledd-1">Denne forskriften trer i kraft straks.</article><article class="legalP" id="paragraf-16-ledd-2">Samtidig oppheves forskrift av 20. februar 1991 nr. 117 om utøvelse av selfangst i Vesterisen og Østisen.</article></article></main></body></html>