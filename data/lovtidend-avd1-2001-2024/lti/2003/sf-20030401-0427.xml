<!DOCTYPE html><html lang="no"><head><title>Forskrift om tilskott til organisert beitebruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-04-01-427</dd><dt class="dokid">DokumentID</dt><dd class="dokid">LTI/forskrift/2003-04-01-427</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 5 s 820</dd><dt class="dateInForce">I kraft fra</dt><dd class="dateInForce">2003-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/2000-04-01-344</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2003-04-08</dd><dt class="journalNumber">Journalnummer</dt><dd class="journalNumber">2003-0367</dd><dt class="titleShort">Korttittel</dt><dd class="titleShort">Forskrift om tilskott til organisert beitebruk</dd><dt class="title">Tittel</dt><dd class="title">Forskrift om tilskott til organisert beitebruk.</dd><dt class="miscInformation">Annet om dokumentet</dt><dd class="miscInformation">Fastsett av Landbruksdepartementet 1. april 2003 i medhald av jordbruksoppgjeret, med heimel i lov av 12. mai 1995 nr. 23 om jord (jordlova) § 3 og § 18 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/2003-04-01-427</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til organisert beitebruk.<ul class="tocSubUl"><li>§ 1. Formål</li><li>§ 2. Avgrensing</li><li>§ 3. Administrasjon</li><li>§ 4. Utval i fylka</li><li>§ 5. Vilkår for tilskott</li><li>§ 6. Krav til beitelag</li><li>§ 7. Godkjenning av lag, registrering, informasjonsplikt</li><li>§ 8. Tilskott</li><li>§ 9. Saksbehandling og utbetaling</li><li>§ 10. Avkorting eller tilbakebetaling av tilskott</li><li>§ 11. Kontroll</li><li>§ 12. Dispensasjon</li><li>§ 13. Klage</li><li>§ 14. Iverksetting</li></ul></li></ul></dd></dl></header><main class="documentBody" data-lovdata-URL="LTI/forskrift/2003-04-01-427" id="dokument"><h1>Forskrift om tilskott til organisert beitebruk.</h1><article class="legalArticle" data-lovdata-URL="LTI/forskrift/2003-04-01-427/§1" data-name="§1" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" id="paragraf-1-ledd-1">Formålet med ordninga er å legge tilhøva til rette for best mogleg utnytting av beite i utmark og redusere tap av dyr på utmarksbeite gjennom organisert tilsyn, organisert sanking og andre målretta fellestiltak i beiteområde.</article></article><article class="legalArticle" data-lovdata-URL="LTI/forskrift/2003-04-01-427/§2" data-name="§2" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensing</span></h2><article class="legalP" id="paragraf-2-ledd-1">Tilskott til organisert beitebruk gjeld sau, geit og storfe som beiter i utmark i minst 8 veker. Mjølkande kyr og geiter og dyr som heile beitesesongen beiter på innmark som følgje av førebyggande tiltak mot rovviltskader og/eller sjukdomar er ikkje omfatta av denne ordninga. Fylkesmannen kan gi unntak frå regelen om 8 veker.</article></article><article class="legalArticle" data-lovdata-URL="LTI/forskrift/2003-04-01-427/§3" data-name="§3" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Administrasjon</span></h2><article class="legalP" id="paragraf-3-ledd-1">Søknader om godkjenning av beitelag og om tilskott blir avgjort av fylkesmannen. Organisert beitebruk blir administrert av Statens landbruksforvaltning som kan gi utfyllande retningsliner for forvaltning av ordninga.</article></article><article class="legalArticle" data-lovdata-URL="LTI/forskrift/2003-04-01-427/§4" data-name="§4" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utval i fylka</span></h2><article class="legalP" id="paragraf-4-ledd-1">Fylkesmannen/-mennene kan oppnemne rådgjevande utval for Organisert beitebruk i fylket eller felles utval for fleire fylker i samråd med fylkeslaga av Norsk sau- og geitalslag. Sekretariatet kan leggast til fylkesmannen.</article></article><article class="legalArticle" data-lovdata-URL="LTI/forskrift/2003-04-01-427/§5" data-name="§5" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for tilskott</span></h2><article class="legalP" id="paragraf-5-ledd-1">Det er eit vilkår for å få tilskott gjennom Organisert beitebruk at husdyreigarane er organisert i beitelag (jf. § 7 og § 8) og at husdyrhaldet som er omfatta av beitelaget si verksemd blir drive i samsvar med lover og forskrifter som gjeld for husdyrhald. Beitelag som søkjer tilskott må vere registrert i Einingsregisteret.</article></article><article class="legalArticle" data-lovdata-URL="LTI/forskrift/2003-04-01-427/§6" data-name="§6" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav til beitelag</span></h2><ul class="defaultList"><li data-li-identifier="1." data-name="1."><article class="listArticle" id="paragraf-6-punkt-1"><article class="legalP" id="paragraf-6-punkt-1-ledd-1">Laget skal ha eigne lagslover og eit styre vald av medlemmene i laget, og føra protokoll frå alle møter der det blir gjort vedtak.</article></article></li><li data-li-identifier="2." data-name="2."><article class="listArticle" id="paragraf-6-punkt-2"><article class="legalP" id="paragraf-6-punkt-2-ledd-1">Laget skal vera ope for brukarar som har tilgang til utmarksbeite i eit område der samarbeid kan fremme bruken av beiteområda.</article></article></li><li data-li-identifier="3." data-name="3."><article class="listArticle" id="paragraf-6-punkt-3"><article class="legalP" id="paragraf-6-punkt-3-ledd-1">Laget skal føra rekneskap for den økonomiske verksemda i laget i tråd med gjeldande reglar og god rekneskapsskikk.</article></article></li><li data-li-identifier="4." data-name="4."><article class="listArticle" id="paragraf-6-punkt-4"><article class="legalP" id="paragraf-6-punkt-4-ledd-1">Laget skal bruka alle tilskott til laget til å fremme den organiserte beitebruken i området gjennom felles tiltak.</article></article></li><li data-li-identifier="5." data-name="5."><article class="listArticle" id="paragraf-6-punkt-5"><article class="legalP" id="paragraf-6-punkt-5-ledd-1">Laget skal organisere effektivt og forsvarleg tilsyn og sanking av eigne og andre sine dyr i laget sitt område, tilpassa lokale forhold. Beiteområdet skal inspiserast minst ein gong pr. veke, slik at unormale tilhøve blir oppdaga og nødvendige tiltak blir sett i verk.</article></article></li><li data-li-identifier="6." data-name="6."><article class="listArticle" id="paragraf-6-punkt-6"><article class="legalP" id="paragraf-6-punkt-6-ledd-1">Laget skal samarbeide med tilgrensande lag når det kan effektivisera ressursbruk og utnytting av beita, dette gjeld særleg sanking og ettersanking.</article></article></li><li data-li-identifier="7." data-name="7."><article class="listArticle" id="paragraf-6-punkt-7"><article class="legalP" id="paragraf-6-punkt-7-ledd-1">Laget skal notere på fastsett skjema opplysningar om gjennomført tilsyn (dato, tilsynsrunde, unormale tilhøve i beiteområdet og tiltak som er sett i verk). Fylkesmannen og kommunen kan i særlege høve be om å få lagt fram denne dokumentasjonen.</article></article></li><li data-li-identifier="8." data-name="8."><article class="listArticle" id="paragraf-6-punkt-8"><article class="legalP" id="paragraf-6-punkt-8-ledd-1">Laget skal sende årsrapport på fastsett skjema til kommunen (jf. søknad om tilskott § 8 bokstav a).</article></article></li></ul></article><article class="legalArticle" data-lovdata-URL="LTI/forskrift/2003-04-01-427/§7" data-name="§7" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Godkjenning av lag, registrering, informasjonsplikt</span></h2><article class="legalP" id="paragraf-7-ledd-1">Søknad om godkjenning av lag skal stilast til fylkesmannen i fylket der største delen av beitet ligg og sendast beitekommunen i dette fylket. Nyregistrerte lag skal ha minst 5 medlemmar og 300 småfeeiningar. Minstekrav for eksisterande lag er 3 medlemmar og 150 småfeeiningar. 1 småfeeining = 0,1 storfe = 1 sau = 1 lam = 1 geit = 1 kje. Kvar enkelt dyreart frå same bruk skal organiserast i same lag. Fylkesmannen kan i særlege tilfelle gjera unntak frå desse krava. Fylkesmannen kan òg koma med pålegg om samanslåing eller deling av lag.</article><article class="legalP" id="paragraf-7-ledd-2">Godkjende lag skal registrerast i kommunen der største delen av beitet ligg. Dersom laget beiter i fleire fylke må fylkesmennene i beitefylka saman bestemme i kva fylke og kommune laget skal registrerast.</article><article class="legalP" id="paragraf-7-ledd-3">Beitelag som nyttar beite i andre kommunar/fylke enn registreringskommunen/-fylket, skal kvart år som informasjon sende kopi av søknad om ordinært tilskott til desse, ev. vedlagt endring av beiteavtale/beiteområde.</article></article><article class="legalArticle" data-lovdata-URL="LTI/forskrift/2003-04-01-427/§8" data-name="§8" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskott</span></h2><article class="defaultP"><i>a. Ordinært tilskott til drift av laget</i></article><article class="legalP" id="paragraf-8-ledd-1">Laget kan søkje om ordinært tilskott til drift på fastsett skjema. Tilskott blir gitt med eit fast beløp pr. storfe og pr. småfe som kjem att frå beite om hausten.</article> <article class="defaultP" margin-top="true"><i>b. Tilskott til investeringar og ymse tiltak</i></article><article class="legalP" id="paragraf-8-ledd-2">Det kan etter søknad på fastsett skjema løyvast tilskott til investeringar og ymse tiltak i beitefelt som laget ikkje på rimeleg måte kan dekkje sjølv. Tilskott kan løyvast med inntil 50% av godkjent kostnadsoverslag. Investeringa skal:<ul class="defaultList"><li data-li-identifier="-" data-name="-"><article class="listArticle" id="paragraf-8-ledd-2-punkt-1"><article class="legalP" id="paragraf-8-ledd-2-punkt-1-ledd-1">verka til meir effektiv og rasjonell utnytting av beiteområdet,</article></article></li><li data-li-identifier="-" data-name="-"><article class="listArticle" id="paragraf-8-ledd-2-punkt-2"><article class="legalP" id="paragraf-8-ledd-2-punkt-2-ledd-1">i hovudsak knytast til faste installasjonar,</article></article></li><li data-li-identifier="-" data-name="-"><article class="listArticle" id="paragraf-8-ledd-2-punkt-3"><article class="legalP" id="paragraf-8-ledd-2-punkt-3-ledd-1">koma flest mogleg beitebrukarar til gode,</article></article></li><li data-li-identifier="-" data-name="-"><article class="listArticle" id="paragraf-8-ledd-2-punkt-4"><article class="legalP" id="paragraf-8-ledd-2-punkt-4-ledd-1">ta omsyn til alle slag beitedyr i området.</article></article></li></ul></article><article class="legalP" id="paragraf-8-ledd-3">Tilskottet gjeld ikkje fellessetrer for geit. Tilskott skal ikkje løyvast til same installasjon før etter minimum 15 år (hytter 20 år) frå første gong tilskott blei gitt.</article></article><article class="legalArticle" data-lovdata-URL="LTI/forskrift/2003-04-01-427/§9" data-name="§9" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling og utbetaling</span></h2><article class="legalP" id="paragraf-9-ledd-1">Beitelaget kan søke om ordinært tilskott (§ 8 bokstav a) og investeringstilskott (§ 8 bokstav b) på søknadsskjema som gjeld for ordninga med nødvendige vedlegg til kommunen, der laget er registrert. Statens landbruksforvaltning kan fastsetje frist for søknad om ordinært tilskot (§ 8 bokstav a). Fylkesmannen kan fastsetje frist for søknad om investeringstilskot (§ 8 bokstav b).</article><article class="legalP" id="paragraf-9-ledd-2">Tilskott etter § 8 bokstav b kan betalast ut med inntil 75% av innvilga sum når tilsvarande del av arbeidet er utført. Sluttutbetaling skal ikkje skje før arbeidet er fullført og det er gjeve ferdigattest av tilsynsmann oppnemnt av fylkesmannen. Fylkesmannen kan pålegga kommunen tilsynsoppgåver. Fylkesmannen kan kreve at det blir lagt fram rekneskap for investeringa/tiltaket. Beitelaget har frist på 2 år frå tilskottet er løyvd til å ferdigstille tiltaket.</article><article class="legalP" id="paragraf-9-ledd-3">Det er ikkje høve til å overføre tilskottsmidlar frå laget til medlemmene.</article></article><article class="legalArticle" data-lovdata-URL="LTI/forskrift/2003-04-01-427/§10" data-name="§10" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Avkorting eller tilbakebetaling av tilskott</span></h2><article class="legalP" id="paragraf-10-ledd-1">For mykje utbetalt tilskott eller urettmessig utbetalt tilskott kan krevast tilbakebetalt eller bli trekt i seinare utbetalingar. Dersom feil opplysningar frå søkaren har ført til for mykje utbetaling kan det krevjast morarente for tida frå utbetaling av tilskott til tilbakebetaling har funne stad. Det samme gjeld også når søkaren burde ha visst eller forstått at utbetalinga var feil.</article><article class="legalP" id="paragraf-10-ledd-2">Dersom beitelaget driv eller har drive si verksemd i strid med § 5 og § 6, kan heile eller delar av tilskottet haldast tilbake inntil forholdet er retta opp. Dersom beitelaget uaktsomt eller forsettleg har gitt feil opplysningar i søknaden som har eller ville danna grunnlag for urettmessig utbetaling av tilskott, kan heile eller delar av tilskottet som tilfell beitelaget, avkortast.</article><article class="legalP" id="paragraf-10-ledd-3">Differansen mellom utbetalt beløp og redusert tilskott som følgje av vedtak om avkorting kan bli kravd tilbake frå beitelaget eller motreknast i seinare utbetaling av tilskott. Til avkortingsbeløpet kan det leggast rente tilsvarande gjeldande morarente.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. forskrift av 17. desember 1993 nr. 1144 om renter ved forsinket betaling.</article></footer></article><article class="legalArticle" data-lovdata-URL="LTI/forskrift/2003-04-01-427/§11" data-name="§11" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" id="paragraf-11-ledd-1">Lag som søker om tilskott til Organisert beitebruk pliktar å gi fullgode opplysningar som kommunen, fylkesmannen eller Statens landbruksforvaltning krev og godta kontrolltiltaka som blir fastsette. Opplysningar gitt i samband med søknad om tilskott kan òg kontrollerast ved teljing på dei landbrukseigedomar som går inn i beitelaget.</article><article class="legalP" id="paragraf-11-ledd-2">Fylkesmannen skal føre kontroll med at oppgitte data i søknaden er rette. Dersom det blir gitt feil opplysningar i søknaden, kan søknaden bli avslått eller tilskottet redusert.</article></article><article class="legalArticle" data-lovdata-URL="LTI/forskrift/2003-04-01-427/§12" data-name="§12" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjon</span></h2><article class="legalP" id="paragraf-12-ledd-1">Statens landbruksforvaltning kan i særlege høve dispensere frå forskrifta. Ein dispensasjon kan ikkje vera i strid med føremålet for ordninga.</article></article><article class="legalArticle" data-lovdata-URL="LTI/forskrift/2003-04-01-427/§13" data-name="§13" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" id="paragraf-13-ledd-1">Vedtak som er fatta i medhald av denne forskrift kan påklagast etter kap. VI i forvaltningslova av 10. februar 1967. Klage på saker som er avgjort av fylkesmannen skal stilast til Statens landbruksforvaltning og sendast til fylkesmannen. Klage på saker som er avgjort av Statens landbruksforvaltning skal stilast til Landbruksdepartementet og sendast til Statens landbruksforvaltning.</article></article><article class="legalArticle" data-lovdata-URL="LTI/forskrift/2003-04-01-427/§14" data-name="§14" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Iverksetting</span></h2><article class="legalP" id="paragraf-14-ledd-1">Denne forskrift gjeld frå 1. april 2003. Frå same tid blir forskrift av 1. april 2000 nr. 344 om tilskott til organisert beitebruk oppheva.</article></article></main></body></html>