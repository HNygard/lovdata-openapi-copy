<!DOCTYPE html><html lang="no"><head><title>Forskrift om forsikringsplikt for helsepersonell og den som yter helsehjelp utenfor den offentlige helsetjenesten mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-21-1365</dd><dt class="dokid">DokumentID</dt><dd class="dokid">LTI/forskrift/2003-11-21-1365</dd><dt class="ministry">Departement</dt><dd class="ministry"><ul><li>Helsedepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 15 s 2505</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2001-06-15-53/§8</li><li>lov/1999-07-02-64/§18</li><li>lov/1999-07-02-64/§20</li><li>lov/2000-06-02-39/§1-6</li></ul></dd><dt class="dateOfPublication">Kunngjort</dt><dd class="dateOfPublication">2003-11-25</dd><dt class="journalNumber">Journalnummer</dt><dd class="journalNumber">2003-1150</dd><dt class="titleShort">Korttittel</dt><dd class="titleShort">Forskr. om forsikringsplikt for helsepersonell</dd><dt class="title">Tittel</dt><dd class="title">Forskrift om forsikringsplikt for helsepersonell og den som yter helsehjelp utenfor den offentlige helsetjenesten mv.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 21. november 2003 med hjemmel i lov av 15. juni 2001 nr. 53 om pasientskader mv. (pasientskadeloven) § 8, lov av 2. juli 1999 nr. 64 om helsepersonell m.v. (helsepersonelloven) § 18 og § 20 og lov av 2. juni 2000 nr. 39 om apotek (apotekloven) § 1-6. Fremmet av Helsedepartementet.</dd><dt class="refid">RefID</dt><dd class="refid">forskrift/2003-11-21-1365</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsikringsplikt for helsepersonell og den som yter helsehjelp utenfor den offentlige helsetjenesten mv.<ul class="tocSubUl"><li>Kapittel 1. Innhold og definisjoner<ul class="tocSubUl"><li>§ 1. Forskriftens hovedinnhold</li><li>§ 2. Definisjoner</li></ul></li><li>Kapittel 2. Forsikringsplikten<ul class="tocSubUl"><li>§ 3. Forsikringsplikt for den som yter helsehjelp utenfor den offentlige helsetjenesten</li></ul></li><li>Kapittel 3. Godkjenning av forsikringsgivere og forsikringsvilkår<ul class="tocSubUl"><li>§ 4. Godkjenning av forsikringsgivere</li><li>§ 5. Nærmere om pasientskadeforsikringen</li><li>§ 6. Forsikringsvilkår</li><li>§ 7. Ansvarlig forsikringsgiver</li><li>§ 8. Ansvarlig forsikringsgiver ved endring av ansvaret mellom privat og offentlig dekning</li></ul></li><li>Kapittel 4. Pasientforsikringsforening og dekning av udekket tap<ul class="tocSubUl"><li>§ 9. Dekning av tap der forsikring ikke foreligger eller er utilstrekkelig</li><li>§ 10. Inntreden i og uttreden av Pasientforsikringsforeningen</li><li>§ 11. Vedtekter</li></ul></li><li>Kapittel 5. Ikrafttredelse<ul class="tocSubUl"><li>§ 12. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-21-1365" id="dokument"><h1>Forskrift om forsikringsplikt for helsepersonell og den som yter helsehjelp utenfor den offentlige helsetjenesten mv.</h1><section class="section" data-name="kap1" id="kapittel-1" data-lovdata-URL="LTI/forskrift/2003-11-21-1365/KAPITTEL_1"><h2>Kapittel 1. Innhold og definisjoner</h2><article class="legalArticle" data-lovdata-URL="LTI/forskrift/2003-11-21-1365/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens hovedinnhold</span></h3><article class="legalP" id="kapittel-1-paragraf-1-ledd-1">Forskriften gir nærmere bestemmelser om forsikringsplikt for helsepersonell og den som yter helsehjelp utenfor den offentlige helsetjenesten. Den stiller krav til forsikringsgivere og forsikringsvilkår og til pasientforsikringsforening.</article></article><article class="legalArticle" data-lovdata-URL="LTI/forskrift/2003-11-21-1365/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-2-ledd-1">Med virksomhet utenfor den offentlige helsetjenesten menes virksomhet som faller utenfor definisjonen av offentlig helsetjeneste i forskrift av 20. desember 2002 nr. 1625 om Norsk Pasientskadeserstatning og Pasientskadenemnda § 1.</article><article class="legalP" id="kapittel-1-paragraf-2-ledd-2">Med helsepersonell menes personell med autorisasjon eller lisens som helsepersonell, jf. lov om helsepersonell.</article><article class="legalP" id="kapittel-1-paragraf-2-ledd-3">Med forsikringsgiver menes selskap eller innretning som tilbyr forsikring til sikkerhet for ansvar som nevnt i lovbestemmelser omtalt i § 3, jf. § 1.</article><article class="legalP" id="kapittel-1-paragraf-2-ledd-4">Med pasientforsikringsforening menes innretning til fordeling av tap mellom godkjente forsikringsgivere i fellesskap som nevnt i pasientskadeloven § 8.</article><article class="legalP" id="kapittel-1-paragraf-2-ledd-5">Med skadelidte menes den som etter forsikringsavtalen vil ha krav på erstatning.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-11-21-1365/KAPITTEL_2"><h2>Kapittel 2. Forsikringsplikten</h2><article class="legalArticle" data-lovdata-URL="LTI/forskrift/2003-11-21-1365/§3" data-name="§3" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forsikringsplikt for den som yter helsehjelp utenfor den offentlige helsetjenesten</span></h3><article class="legalP" id="kapittel-2-paragraf-1-ledd-1">Den som yter helsehjelp skal tegne forsikring for virksomhet utenfor den offentlige helsetjenesten hos godkjent forsikringsgiver til dekning av pasientskade som nevnt i pasientskadeloven § 1, jf. § 2 – § 4 og helsepersonelloven § 20. Ytes helsehjelp i virksomhet med ansatt helsepersonell skal forsikringen, foruten å dekke virksomheten som sådan, også dekke dette personellet samt personellets medhjelpere. Helsepersonell som er omfattet av arbeidsgivers forsikring i henhold til annet punktum, kan selv unnlate å tegne forsikring som der nevnt.</article><article class="legalP" id="kapittel-2-paragraf-1-ledd-2">Helsepersonell som driver privat virksomhet og selv har tegnet forsikring i henhold til første ledd første punktum, plikter å påse at medhjelper er dekket av forsikring.</article><article class="legalP" id="kapittel-2-paragraf-1-ledd-3">Helsedepartementet kan treffe vedtak om at forsikringspliktig helsepersonell skal dokumentere at forsikringsplikten er overholdt før forsikringspliktig virksomhet etter pasientskadeloven igangsettes, jf. helsepersonelloven § 18.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-11-21-1365/KAPITTEL_3"><h2>Kapittel 3. Godkjenning av forsikringsgivere og forsikringsvilkår</h2><article class="legalArticle" data-lovdata-URL="LTI/forskrift/2003-11-21-1365/§4" data-name="§4" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av forsikringsgivere</span></h3><article class="legalP" id="kapittel-3-paragraf-1-ledd-1">Pasientskadeforsikring skal tegnes i et forsikringsselskap eller i en forsikringspool av solidarisk ansvarlige forsikringsselskaper, jf. lov av 10. juni 1988 nr. 39 om forsikringsvirksomhet kapittel 2 om konsesjon.</article><article class="legalP" id="kapittel-3-paragraf-1-ledd-2">Forsikringsgiver skal anses for godkjent av Kredittilsynet, jf. pasientskadeloven § 8, når en forsikringsgiver som har konsesjon til å drive forsikringsvirksomhet etter lov av 10. juni 1988 nr. 39 om forsikringsvirksomhet,<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-1-ledd-2-punkt-1"><article class="legalP" id="kapittel-3-paragraf-1-ledd-2-punkt-1-ledd-1">skriftlig underretter Kredittilsynet om at pasientskadeforsikring i overensstemmelse med vilkårene i pasientskadeloven med forskrifter vil bli tilbudt, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-1-ledd-2-punkt-2"><article class="legalP" id="kapittel-3-paragraf-1-ledd-2-punkt-2-ledd-1">samtidig erklærer at forsikringsgiver hefter i overensstemmelse med vilkårene i § 6 overfor skadelidte som er dekket av forsikringsordningen.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1365/§5" data-name="§5" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Nærmere om pasientskadeforsikringen</span></h3><article class="legalP" id="kapittel-3-paragraf-2-ledd-1">Forsikringsgivere som gir tilbud om pasientskadeforsikringer plikter:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">å yte tilskudd til driften av Pasientskadenemnda i tråd med departementets bestemmelse i henhold til forskrift av 20. desember 2002 nr. 1625 om Norsk Pasientskadeserstatning og Pasientskadenemnda § 19,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">å gi tilbud om forsikringsavtaler med vilkår som nevnt i § 6,</article></article></li><li data-li-identifier="c)" data-name="c)"><article class="listArticle" id="kapittel-3-paragraf-2-ledd-1-punkt-3"><article class="legalP" id="kapittel-3-paragraf-2-ledd-1-punkt-3-ledd-1">å delta i pasientforsikringsforening som nevnt i kapittel 4 og herunder medvirke til at pasientforsikringsforeningen bidrar til finansieringen av Pasientskadenemnda,</article></article></li><li data-li-identifier="d)" data-name="d)"><article class="listArticle" id="kapittel-3-paragraf-2-ledd-1-punkt-4"><article class="legalP" id="kapittel-3-paragraf-2-ledd-1-punkt-4-ledd-1">å utforme forsikringsvilkår og gi annen nødvendig informasjon om forsikringsforholdet på norsk,</article></article></li><li data-li-identifier="e)" data-name="e)"><article class="listArticle" id="kapittel-3-paragraf-2-ledd-1-punkt-5"><article class="legalP" id="kapittel-3-paragraf-2-ledd-1-punkt-5-ledd-1">å motta og besvare henvendelser om erstatning fra forsikringstaker og skadelidte på norsk og</article></article></li><li data-li-identifier="f)" data-name="f)"><article class="listArticle" id="kapittel-3-paragraf-2-ledd-1-punkt-6"><article class="legalP" id="kapittel-3-paragraf-2-ledd-1-punkt-6-ledd-1">utbetale erstatningen i norsk valuta om skadelidte ønsker det.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1365/§6" data-name="§6" id="kapittel-3-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forsikringsvilkår</span></h3><article class="legalP" id="kapittel-3-paragraf-3-ledd-1">De vilkår som nedfelles i forsikringsavtaler til dekning av pasientskader skal meldes Kredittilsynet. Vilkårene skal:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-3-ledd-1-punkt-1"><article class="legalP" id="kapittel-3-paragraf-3-ledd-1-punkt-1-ledd-1">Gi dekning av ansvaret i henhold til de lover som er nevnt i § 3,</article></article></li><li data-li-identifier="b)" data-name="b)"><article class="listArticle" id="kapittel-3-paragraf-3-ledd-1-punkt-2"><article class="legalP" id="kapittel-3-paragraf-3-ledd-1-punkt-2-ledd-1">fastsette at skadelidte skal få oppgjør fullt ut direkte av forsikringsselskapet uten fradrag for egenandel, jf. lov av 16. juni 1989 nr. 69 om forsikringsavtaler § 7-7 og</article></article></li><li data-li-identifier="c)" data-name="c)"><article class="listArticle" id="kapittel-3-paragraf-3-ledd-1-punkt-3"><article class="legalP" id="kapittel-3-paragraf-3-ledd-1-punkt-3-ledd-1">ikke begrense forsikringssummen til en sum lavere enn ti millioner kroner for et enkelt skadetilfelle og ikke begrense forsikringssummen til en sum lavere enn 40 millioner kroner for den enkelte forsikringstakers ansvar per år.</article></article></li></ul></article></article><article class="legalArticle" data-lovdata-URL="LTI/forskrift/2003-11-21-1365/§7" data-name="§7" id="kapittel-3-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ansvarlig forsikringsgiver</span></h3><article class="legalP" id="kapittel-3-paragraf-4-ledd-1">Ansvarlig for skaden er den forsikringsgiver skadevolder er forsikret hos på det tidspunktet kravet første gang fremmes skriftlig for skadevolder, forsikringsgiver eller Norsk Pasientskadeserstatning. Dersom Norsk Pasientskadeserstatning i særlige tilfeller tillater at krav meldes muntlig, skal Norsk Pasientskadeserstatning sin nedtegning av kravet legges til grunn.</article><article class="legalP" id="kapittel-3-paragraf-4-ledd-2">Ansvarlig for krav som fremmes etter at skadevoldende virksomhet har opphørt, er det forsikringsselskap som forsikret virksomheten på opphørstidspunktet. Dersom mer enn fem år har gått siden skadevoldende virksomhet opphørte, overtas ansvaret av Pasientforsikringsforeningen.</article></article><article class="legalArticle" data-lovdata-URL="LTI/forskrift/2003-11-21-1365/§8" data-name="§8" id="kapittel-3-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ansvarlig forsikringsgiver ved endring av ansvaret mellom privat og offentlig dekning</span></h3><article class="legalP" id="kapittel-3-paragraf-5-ledd-1">Ved overgang fra privat sektor til offentlig helsetjeneste skal forsikringsgiver dekke skader som er meldt før overgangen. Norsk Pasientskadeserstatning overtar ansvaret for skader meldt etter overgangen såfremt skaden er voldt etter lovens ikrafttreden.</article><article class="legalP" id="kapittel-3-paragraf-5-ledd-2">Ved overgang fra offentlig helsetjeneste til privat sektor opphører Norsk Pasientskadeserstatning sitt ansvar ved overgangen. Forsikringsgiver overtar ansvaret for skader meldt etter overgangen selv om skaden er voldt før overgangen til privat sektor.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-11-21-1365/KAPITTEL_4"><h2>Kapittel 4. Pasientforsikringsforening og dekning av udekket tap</h2><article class="legalArticle" data-lovdata-URL="LTI/forskrift/2003-11-21-1365/§9" data-name="§9" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Dekning av tap der forsikring ikke foreligger eller er utilstrekkelig</span></h3><article class="legalP" id="kapittel-4-paragraf-1-ledd-1">De forsikringsgivere som har sendt melding i samsvar med § 4 eller har inngått avtaler om forsikringer som nevnt i § 3, dekker i fellesskap og gjennom deltakelse i Pasientforsikringsforeningen tapet som faller inn under ansvaret etter pasientskadeloven til den som yter helsehjelp utenfor den offentlige helsetjenesten, i tilfeller der forsikringsplikten etter § 3 ikke er overholdt. Pasientforsikringsforeningen bærer utgiftene til dekning i første omgang.</article><article class="legalP" id="kapittel-4-paragraf-1-ledd-2">Utgiftene til dekning av tapet deles mellom forsikringsgiverne i forhold til innbetalt premie til dekning av ansvaret etter § 3 i det aktuelle forsikringsår. Forsikringsgiverne er solidarisk ansvarlige utad.</article><article class="legalP" id="kapittel-4-paragraf-1-ledd-3">Dersom forsikringssummen ikke dekker erstatningsforpliktelsen fordi det er avtalt maksimalgrense som i det enkelte tilfelle er lavere enn erstatningsforpliktelsen, må det overskytende dekkes av forsikringstaker selv. Er forsikringssummen avtalt lavere enn kravet som følger av § 6 bokstav c, er forsikringsgiver ansvarlig for differansen opp til det i forskriften pålagte nivået.</article><article class="legalP" id="kapittel-4-paragraf-1-ledd-4">Pasientforsikringsforeningen og forsikringsgiver kan søke regress hos skadevolder som ikke har overholdt sin forsikringsplikt eller har voldt skaden forsettlig.</article></article><article class="legalArticle" data-lovdata-URL="LTI/forskrift/2003-11-21-1365/§10" data-name="§10" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Inntreden i og uttreden av Pasientforsikringsforeningen</span></h3><article class="legalP" id="kapittel-4-paragraf-2-ledd-1">Godkjente forsikringsgivere skal melde sin deltakelse til Pasientforsikringsforeningen før forsikringskontrakt inngås med den som har forsikringsplikt etter § 3.</article><article class="legalP" id="kapittel-4-paragraf-2-ledd-2">Medlemskap i Pasientforsikringsforeningen gjelder for hele inntredelsesåret.</article><article class="legalP" id="kapittel-4-paragraf-2-ledd-3">Medlemskapet i Pasientforsikringsforeningen løper til og med det året forsikringsgiver melder fra til foreningen om at forsikringsgiver ikke lenger ønsker å tilby forsikring til den som har forsikringsplikt i henhold til § 3. Medlemskap i Pasientforsikringsforeningen gjelder hele uttredelsesåret.</article><article class="legalP" id="kapittel-4-paragraf-2-ledd-4">Etter uttreden beholder forsikringsgiver sitt ansvar etter § 7 med hensyn til de årene som forsikringsgiver har deltatt i Pasientforsikringsforeningen.</article></article><article class="legalArticle" data-lovdata-URL="LTI/forskrift/2003-11-21-1365/§11" data-name="§11" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vedtekter</span></h3><article class="legalP" id="kapittel-4-paragraf-3-ledd-1">Pasientforsikringsforeningen fastsetter nærmere vedtekter for foreningens organisering og virksomhet.</article><article class="legalP" id="kapittel-4-paragraf-3-ledd-2">Utkast til vedtekter forelegges Sekretariatet for Pasientskadenemnda til uttalelse.</article><article class="legalP" id="kapittel-4-paragraf-3-ledd-3">Vedtektene skal godkjennes av departementet.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-11-21-1365/KAPITTEL_5"><h2>Kapittel 5. Ikrafttredelse</h2><article class="legalArticle" data-lovdata-URL="LTI/forskrift/2003-11-21-1365/§12" data-name="§12" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h3><article class="legalP" id="kapittel-5-paragraf-1-ledd-1">Forskriften trer i kraft når Kongen bestemmer.</article></article></section></main></body></html>