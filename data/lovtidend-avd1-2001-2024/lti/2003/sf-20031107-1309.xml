<!DOCTYPE html><html lang="no"><head><title>Forskrift om spesielle kvoteordninger for kystfiskeflåten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-07-1309</dd><dt class="dokid">DokumentID</dt><dd class="dokid">LTI/forskrift/2003-11-07-1309</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 14 s 2353</dd><dt class="dateInForce">I kraft fra</dt><dd class="dateInForce">2003-11-07, 2004-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§5a</li></ul></dd><dt class="dateOfPublication">Kunngjort</dt><dd class="dateOfPublication">2003-11-07</dd><dt class="journalNumber">Journalnummer</dt><dd class="journalNumber">2003-1085</dd><dt class="titleShort">Korttittel</dt><dd class="titleShort">Forskrift om spesielle kystfiskekvoteordninger</dd><dt class="title">Tittel</dt><dd class="title">Forskrift om spesielle kvoteordninger for kystfiskeflåten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 7. november 2003 med hjemmel i lov av 3. juni 1983 nr. 40 om saltvannsfiske m.v. § 5a. Fremmet av Fiskeridepartementet.</dd><dt class="refid">RefID</dt><dd class="refid">forskrift/2003-11-07-1309</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om spesielle kvoteordninger for kystfiskeflåten.<ul class="tocSubUl"><li>Kap. 1 – Innledende bestemmelser<ul class="tocSubUl"><li>§ 1. Hvem forskriften gjelder</li><li>§ 2. Formål</li><li>§ 3. Definisjoner</li></ul></li><li>Kap. 2 – Forsøksordning med driftsordning for fartøy under 28 meter<ul class="tocSubUl"><li>§ 4. Utveksling av kvote</li><li>§ 5. Begrensninger ut fra fartøystørrelse, registreringssted for fartøyet og hjemmelslengde</li><li>§ 6. Varighet og andre begrensninger i utvekslingsadgangen</li></ul></li><li>Kap. 3 – Strukturkvoteordning for fartøy med hjemmelslengde mellom 15 og 27,99 meter<ul class="tocSubUl"><li>§ 7. Tildeling av strukturkvote</li><li>§ 8. Vilkår for tildeling av strukturkvote</li><li>§ 9. Begrensninger i adgangen til å tildele strukturkvote</li><li>§ 10. Varighet og avkorting</li><li>§ 11. Kvotetak mv.</li></ul></li><li>Kap. 4 – Vedtaksmyndighet og ikrafttredelse<ul class="tocSubUl"><li>§ 12. Vedtaksmyndighet</li><li>§ 13. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-07-1309" id="dokument"><h1>Forskrift om spesielle kvoteordninger for kystfiskeflåten.</h1><section class="section" data-name="kap1" id="kapittel-1" data-lovdata-URL="LTI/forskrift/2003-11-07-1309/KAPITTEL_1"><h2>Kap. 1 – Innledende bestemmelser</h2><article class="legalArticle" data-lovdata-URL="LTI/forskrift/2003-11-07-1309/§1" data-name="§1" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder</span></h3><article class="legalP" id="kapittel-1-paragraf-1-ledd-1">Forskriften gjelder for fartøy under 28 meter, som eieren har adgang til å delta med i fiskerier som er adgangsbegrenset etter reglene i § 21 i deltakerloven av 26. mars 1999 nr. 15. Forskriften gjelder også for fartøy over 28 meter med slik adgang, dersom slikt fartøy gjennom unntaksbestemmelser er regulert sammen med fartøyene under 28 meter.</article><article class="legalP" id="kapittel-1-paragraf-1-ledd-2">Med adgangsbegrensede fiskerier menes fiskerier hvor det er stilt krav om tidligere deltakelse eller andre lignende krav, ut over krav om at fiskefartøyet må være innført i merkeregisteret for fiskefartøy og at eier og/eller høvedsmann må være ført i fiskermanntallet.</article></article><article class="legalArticle" data-lovdata-URL="LTI/forskrift/2003-11-07-1309/§2" data-name="§2" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" id="kapittel-1-paragraf-2-ledd-1">Drifts- og strukturordningene har som formål å legge til rette for en positiv utvikling av de ulike fartøygruppene i kystflåten, ved å gjøre det mulig å utvide kvotegrunnlaget for det enkelte fartøy og derved legge opp en drift som sikrer virksomhet over en størst mulig del av året, og å legge til rette for spesialisering av driften og derved et mer lønnsomt driftsopplegg for det enkelte fartøy.</article></article><article class="legalArticle" data-lovdata-URL="LTI/forskrift/2003-11-07-1309/§3" data-name="§3" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" id="kapittel-1-paragraf-3-ledd-1">Med «driftsordninger» menes ordninger hvor det kan utveksles en eller flere kvoter mellom fartøy, uten at noe fartøy tas permanent ut av fiske.</article><article class="legalP" id="kapittel-1-paragraf-3-ledd-2">Med «strukturkvoteordning» menes en ordning hvor det kan utveksles en eller flere kvoter mellom fartøy, dersom et fartøy tas permanent ut av fiske.</article><article class="legalP" id="kapittel-1-paragraf-3-ledd-3">Med «hjemmelslengde» menes den lengde fartøyet henter sin kvotefaktor fra.</article><article class="legalP" id="kapittel-1-paragraf-3-ledd-4">Med «strukturkvote» menes kvotefaktoren for det fartøyet som tas ut av fiske, avkortet med 20% av denne.</article><article class="legalP" id="kapittel-1-paragraf-3-ledd-5">Med «startet fiske» menes når det er fisket og levert fangst samt skrevet landingsseddel og/eller sluttseddel på fartøyet på det aktuelle fiskeslaget for vedkommende år.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-11-07-1309/KAPITTEL_2"><h2>Kap. 2 – Forsøksordning med driftsordning for fartøy under 28 meter</h2><article class="legalArticle" data-lovdata-URL="LTI/forskrift/2003-11-07-1309/§4" data-name="§4" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Utveksling av kvote</span></h3><article class="legalP" id="kapittel-2-paragraf-1-ledd-1">Det kan gis tillatelse til at kvoter i adgangsbegrensede fiskerier som nevnt i § 1 og som vil bli tildelt for fiske med ett fartøy, fiskes med et annet fartøy. Utvekslingen kan gjelde kvoten av ett eller flere fiskeslag, men må omfatte hele kvoten av vedkommende fiskeslag. Den samlede kvoten av torsk, hyse og sei for fiske med konvensjonelle redskap anses for en kvote.</article><article class="legalP" id="kapittel-2-paragraf-1-ledd-2">Ved utveksling av kvote etter første ledd kan kvoten av ett fiskeslag, herunder samlekvoten av torsk, hyse og sei, fordeles mellom flere fartøy. Det eller de fartøy det overføres kvote til, må selv ha adgang til å delta i vedkommende fiskeri.</article><article class="legalP" id="kapittel-2-paragraf-1-ledd-3">De fartøy det overføres kvote fra, kan i utvekslingsperioden ikke delta i fiske etter det aktuelle fiskeslaget. Dette forbudet gjelder selv om fartøyet ellers kunne ha deltatt i fiske etter dette fiskeslaget i åpne reguleringsgrupper. Eieren av fartøyet kan heller ikke delta i åpne reguleringsgrupper i fiske etter dette fiskeslaget med annet fartøy. Dersom kvoten av torsk, hyse og sei blir utvekslet, kan fartøyet heller ikke nyttes i fiske med konvensjonelle redskaper etter ikke-kvoteregulerte bunnfiskarter. Eieren av fartøyet kan i slikt tilfelle heller ikke starte slikt fiske med annet fartøy.</article><article class="legalP" id="kapittel-2-paragraf-1-ledd-4">Adgangen til å utveksle kvote gjelder ikke kvoter av sel, hval og kongekrabbe.</article><article class="legalP" id="kapittel-2-paragraf-1-ledd-5">Det kan settes vilkår for å tillate utveksling av kvoter, når dette følger av alminnelige forvaltningsrettslige regler.</article></article><article class="legalArticle" data-lovdata-URL="LTI/forskrift/2003-11-07-1309/§5" data-name="§5" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Begrensninger ut fra fartøystørrelse, registreringssted for fartøyet og hjemmelslengde</span></h3><article class="legalP" id="kapittel-2-paragraf-2-ledd-1">Adgangen til å utveksle kvote etter § 4 gjelder alle fartøy som kommer inn under § 1. Adgangen gjelder likevel bare fartøy registrert i Finnmark, Troms og Sogn og Fjordane på det tidspunkt denne forskrift ble vedtatt, eller fartøy som er kommet til erstatning for slikt fartøy.</article><article class="legalP" id="kapittel-2-paragraf-2-ledd-2">Det fartøy det overføres kvote fra og det eller de fartøy det overføres kvote til, må begge eller alle enten ha en hjemmelslengde for kvotetildeling under 10 meter, mellom 10 og 14,99 meter, mellom 15 og 20,99 meter eller mellom 21 og 27,99 meter i vedkommende fiskeri. Det kan gjøres unntak fra denne gruppeinndelingen dersom reguleringen av et fiskeri er basert på gruppeinndelinger ved andre størrelsesgrenser.</article><article class="legalP" id="kapittel-2-paragraf-2-ledd-3">For så vidt gjelder kvote av torsk, hyse og sei må det fartøy det overføres kvote fra og det eller de fartøy det overføres kvote til, ha vært registrert i samme fylke i minst 12 måneder før det gis tillatelse til utvekslingen. Unntak fra dette gjelder bare i de tilfeller som følger av § 4 tredje ledd i forskrift av 1. november 2002 nr. 1227 om adgang til å delta i fisket etter torsk, hyse og sei for konvensjonelle fartøy under 28 meter største lengde som fisker med konvensjonelle redskap nord for 62° N i 2003, eller forskrifter som for senere år kommer til erstatning for denne.</article></article><article class="legalArticle" data-lovdata-URL="LTI/forskrift/2003-11-07-1309/§6" data-name="§6" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Varighet og andre begrensninger i utvekslingsadgangen</span></h3><article class="legalP" id="kapittel-2-paragraf-3-ledd-1">Utveksling av kvote etter § 4 gjelder for et kalenderår av gangen, og slik kvote tildeles for fiske med det enkelte fartøy. Dersom fartøyet skiftes ut i løpet av året, kan det likevel gis tillatelse til at den resterende delen av mottatt kvote fiskes med erstatningsfartøyet. Det kan ikke gis tillatelse til utveksling, dersom det er startet fiske på det kvoteangivende fartøyets kvote av det aktuelle fiskeslaget for inneværende år.</article><article class="legalP" id="kapittel-2-paragraf-3-ledd-2">Kvoten av hvert fiskeslag kan ikke utveksles fra et fartøy i mer enn tre år i løpet av en periode på fem år. Denne bestemmelsen medfører ingen lemping i plikten til å nytte fartøyet til ervervsmessig fiske i minst tre år i hver femårsperiode i samsvar med de alminnelige reglene i deltakerloven.</article><article class="legalP" id="kapittel-2-paragraf-3-ledd-3">Et fartøy kan ikke tildeles mer enn 2 ganger fartøyets egen kvote gjennom driftsordningen, i tillegg til fartøyets egen kvote.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-11-07-1309/KAPITTEL_3"><h2>Kap. 3 – Strukturkvoteordning for fartøy med hjemmelslengde mellom 15 og 27,99 meter</h2><article class="legalArticle" data-lovdata-URL="LTI/forskrift/2003-11-07-1309/§7" data-name="§7" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tildeling av strukturkvote</span></h3><article class="legalP" id="kapittel-3-paragraf-1-ledd-1">Dersom et fartøy tas permanent ut av fiske på de vilkår som er fastsatt i forskriften her, kan det gis tillatelse til at de enkelte kvotene i adgangsbegrensede fiskerier som nevnt i § 1 og som ellers ville blitt tildelt for fiske med dette fartøyet, fiskes med ett eller flere andre fartøy som strukturkvote.</article><article class="legalP" id="kapittel-3-paragraf-1-ledd-2">Strukturkvotene av de ulike fiskeslag, og kvoten av det enkelte fiskeslag, kan fordeles mellom flere fartøy innenfor de begrensningene som følger av forskriften her.</article><article class="legalP" id="kapittel-3-paragraf-1-ledd-3">Det fartøyet som tildeles strukturkvote, må selv ha adgang til å delta i vedkommende fiskeri.</article><article class="legalP" id="kapittel-3-paragraf-1-ledd-4">Adgangen til å tildele strukturkvote omfatter ikke kvote av sel, hval og kongekrabbe.</article><article class="legalP" id="kapittel-3-paragraf-1-ledd-5">Dersom et fiskeri blir adgangsbegrenset etter reglene i deltakerloven § 21 etter at et fartøy er tatt ut av fiske, kan det tildeles strukturkvote i dette fiskeriet til det eller de gjenværende fartøy dersom det uttatte fartøyet fylte vilkårene for å bli tildelt deltakeradgang i vedkommende fiskeri.</article></article><article class="legalArticle" data-lovdata-URL="LTI/forskrift/2003-11-07-1309/§8" data-name="§8" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for tildeling av strukturkvote</span></h3><article class="legalP" id="kapittel-3-paragraf-2-ledd-1">Tillatelse etter § 7 kan gis når:<ul class="defaultList"><li data-li-identifier="a)" data-name="a)"><article class="listArticle" id="kapittel-3-paragraf-2-ledd-1-punkt-1"><article class="legalP" id="kapittel-3-paragraf-2-ledd-1-punkt-1-ledd-1">ett eller flere fartøy som nevnt i § 1 blir meldt ut av registeret over fiskefartøy og blir kondemnert, og</article></article></li><li data-li-identifier="b)" data-name="b)"><article class="listArticle" id="kapittel-3-paragraf-2-ledd-1-punkt-2"><article class="legalP" id="kapittel-3-paragraf-2-ledd-1-punkt-2-ledd-1">alle deltakeradganger og konsesjoner knyttet til fartøyet eller fartøyene som blir meldt ut av merkeregisteret, blir oppgitt.</article></article></li></ul></article><article class="legalP" id="kapittel-3-paragraf-2-ledd-2">Dersom det er tildelt konsesjoner for fiske med det fartøyet som tas ut av fiske, kan tilsvarende konsesjon tildeles det gjenværende fartøyet dersom fartøyet fyller vilkårene for slik tildeling og den aktuelle konsesjonen har vært nyttet aktivt. Dersom det uttatte fartøyet hadde adgang til å delta i fiskerier som det gjenværende ikke hadde adgang til, kan slik deltakeradgang på tilsvarende vilkår retildeles det gjenværende fartøyet. Vilkårene fastsatt i § 9 annet og tredje ledd gjelder tilsvarende for slik retildeling av deltakeradgang.</article><article class="legalP" id="kapittel-3-paragraf-2-ledd-3">Det kan gjøres unntak fra kravet om kondemnering av det uttatte fartøyet når det har antikvarisk verdi eller kan brukes til allmennyttige formål, til foreningsarbeid eller lignende. Fartøyet skal i så fall være registrert i Skipsregisteret, og det skal tinglyses at fartøyet ikke kan nyttes til fiske, ikke kan gjeninnføres i registeret over norske fiskefartøy og ikke kan selges til utlandet uten Fiskeridirektoratets samtykke.</article><article class="legalP" id="kapittel-3-paragraf-2-ledd-4">Det kan settes vilkår for tildeling av strukturkvote, når dette følger av alminnelige forvaltningsrettslige regler.</article></article><article class="legalArticle" data-lovdata-URL="LTI/forskrift/2003-11-07-1309/§9" data-name="§9" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Begrensninger i adgangen til å tildele strukturkvote</span></h3><article class="legalP" id="kapittel-3-paragraf-3-ledd-1">Adgangen til å tildele strukturkvote etter § 7 gjelder bare for fartøy med en hjemmelslengde for kvotetildeling mellom 15 og 27,99 meter.</article><article class="legalP" id="kapittel-3-paragraf-3-ledd-2">Det eller de fartøy som tildeles strukturkvote og det fartøyet som tas ut av fiske, må begge eller alle enten ha en hjemmelslengde for kvotetildeling mellom 15 og 20,99 meter, eller mellom 21 og 27,99 meter, i det fiskeriet hvor det skal tildeles strukturkvote. Det kan gjøres unntak fra denne gruppeinndelingen dersom reguleringen av et fiskeri er basert på gruppeinndelinger ved andre størrelsesgrenser. Det kan også gjøres unntak fra denne gruppeinndelingen for fartøy som eies med mer enn 50% av samme person eller samme selskap, dersom samme person har hatt slik eierandel i fartøyene eller i selskapet/selskapene registrert i merkeregisteret siden før 28. mars 2003.</article><article class="legalP" id="kapittel-3-paragraf-3-ledd-3">For så vidt gjelder kvote av torsk, hyse og sei må det eller de fartøy som tildeles strukturkvote og det fartøyet som tas ut av fiske, begge eller alle ha vært registrert i samme fylke i minst 12 måneder før det kan tildeles strukturkvote. Unntak fra dette gjelder bare i de tilfeller som følger av § 4 tredje ledd i forskrift av 1. november 2002 nr. 1227 om adgang til å delta i fisket etter torsk, hyse og sei for konvensjonelle fartøy under 28 meter største lengde som fisker med konvensjonelle redskap nord for 62° N i 2003, eller forskrifter som for senere år kommer til erstatning for denne.</article></article><article class="legalArticle" data-lovdata-URL="LTI/forskrift/2003-11-07-1309/§10" data-name="§10" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Varighet og avkorting</span></h3><article class="legalP" id="kapittel-3-paragraf-4-ledd-1">Strukturkvote tildeles for ett år av gangen. Strukturkvoten skal tilsvare kvotefaktoren for det fartøyet som tas ut av fiske, men avkortet med 20% av denne.</article></article><article class="legalArticle" data-lovdata-URL="LTI/forskrift/2003-11-07-1309/§11" data-name="§11" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kvotetak mv.</span></h3><article class="legalP" id="kapittel-3-paragraf-5-ledd-1">Et fartøy kan ikke tildeles mer enn 2 ganger fartøyets egen kvote som strukturkvote, i tillegg til fartøyets egen kvote.</article><article class="legalP" id="kapittel-3-paragraf-5-ledd-2">Strukturkvote tildeles for fiske med det enkelte fartøy, men kan tildeles for fiske med annet eller flere andre fartøy etter reglene i forskriften her, eller for fiske med et erstatningsfartøy dersom fartøyet skiftes ut.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-11-07-1309/KAPITTEL_4"><h2>Kap. 4 – Vedtaksmyndighet og ikrafttredelse</h2><article class="legalArticle" data-lovdata-URL="LTI/forskrift/2003-11-07-1309/§12" data-name="§12" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Vedtaksmyndighet</span></h3><article class="legalP" id="kapittel-4-paragraf-1-ledd-1">Fiskeridirektoratets Regionkontor i den region hvor det fartøyet som det overføres kvote fra er hjemmehørende, fatter vedtak etter denne forskrift.</article><article class="legalP" id="kapittel-4-paragraf-1-ledd-2">Fiskeridirektoratet er klageinstans.</article></article><article class="legalArticle" data-lovdata-URL="LTI/forskrift/2003-11-07-1309/§13" data-name="§13" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" id="kapittel-4-paragraf-2-ledd-1">Denne forskrift trer i kraft straks. Tillatelse til å nytte driftsordningene eller tildeling av strukturkvote gjelder likevel først fra og med 1. januar 2004.</article></article></section></main></body></html>