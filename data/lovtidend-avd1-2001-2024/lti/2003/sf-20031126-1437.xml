<!DOCTYPE html><html lang="no"><head><title>Stortingets skattevedtak for inntektsåret 2004.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="legacyID">Datokode</dt><dd class="legacyID">FOR-2003-11-26-1437</dd><dt class="dokid">DokumentID</dt><dd class="dokid">LTI/forskrift/2003-11-26-1437</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">I 2003 hefte 16 s 2614</dd><dt class="dateInForce">I kraft fra</dt><dd class="dateInForce">Inntektsåret 2004</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">2003-12-10</dd><dt class="journalNumber">Journalnummer</dt><dd class="journalNumber">2003-1205</dd><dt class="titleShort">Korttittel</dt><dd class="titleShort">Stortingets skattevedtak for inntektsåret 2004</dd><dt class="title">Tittel</dt><dd class="title">Stortingets skattevedtak for inntektsåret 2004.</dd><dt class="miscInformation">Annet om dokumentet</dt><dd class="miscInformation">Kunngjøring fra Finansdepartementet av stortingsvedtak 26. november 2003 med hjemmel i Kongeriget Norges Grundlov av 17. mai 1814 § 75 litra a.</dd><dt class="refid">RefID</dt><dd class="refid">forskrift/2003-11-26-1437</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Stortingets skattevedtak for inntektsåret 2004.<ul class="tocSubUl"><li>Kapittel 1 – Generelt<ul class="tocSubUl"><li>§ 1-1. Vedtakets anvendelsesområde</li><li>§ 1-2. Forholdet til skattelovgivningen</li><li>§ 1-3. Klasseansettelse</li><li>§ 1-4. Forskuddsutskriving</li></ul></li><li>Kapittel 2 – Formuesskatt til staten og kommunene<ul class="tocSubUl"><li>§ 2-1. Formuesskatt til staten – personlig skattyter og dødsbo</li><li>§ 2-2. Formuesskatt til staten – upersonlig skattyter</li><li>§ 2-3. Formuesskatt til kommunene</li></ul></li><li>Kapittel 3 – Inntektsskatt til staten og kommunene og fylkeskommunene<ul class="tocSubUl"><li>§ 3-1. Toppskatt</li><li>§ 3-2. Fellesskatt</li><li>§ 3-3. Skatt til staten for selskaper og innretninger</li><li>§ 3-4. Skatt på grunnrenteinntekt i kraftforetak</li><li>§ 3-5. Skatt til staten for person bosatt og selskap hjemmehørende i utlandet</li><li>§ 3-6. Skatt til staten på honorar til utenlandske artister mv.</li><li>§ 3-7. Skattesats for utbetalinger fra individuell pensjonsavtale til bo</li><li>§ 3-8. Skattefri inntekt</li><li>§ 3-9. Inntektsskatt til kommunene og fylkeskommunene</li></ul></li><li>Kapittel 4 – Skatt etter lov om skattlegging av undersjøiske petroleumsforekomster mv.<ul class="tocSubUl"><li>§ 4-1. Ordinære skatter</li><li>§ 4-2. Særskatt</li><li>§ 4-3. Terminskatt</li><li>§ 4-4. Utbytte utdelt til utenlandsk eierselskap</li></ul></li><li>Kapittel 5 – Tonnasjeskatt<ul class="tocSubUl"><li>§ 5-1. Tonnasjeskatt</li></ul></li><li>Kapittel 6 – Skattested<ul class="tocSubUl"><li>§ 6-1. Skattested for forskuddsutskrivingen</li><li>§ 6-2. Skattested for ligningen</li></ul></li><li>Kapittel 7 – Særlige bestemmelser om skattegrunnlag, beløpsgrenser og satser mv.<ul class="tocSubUl"><li>§ 7-1. Kapitalavkastningsraten for fastsetting av personinntektsdel av nærings- og selskapsinntekt (deling)</li><li>§ 7-2. Minstefradrag</li><li>§ 7-3. Foreldrefradrag</li><li>§ 7-4. Personfradrag</li><li>§ 7-5. Skattebegrensning ved lav alminnelig inntekt</li></ul></li><li>Kapittel 8 – Forskriftskompetanse mv.<ul class="tocSubUl"><li>§ 8-1. Avrundingsregler og utfyllende regler</li><li>§ 8-2. Adgang til å fravike reglene i vedtaket</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2003-11-26-1437" id="dokument"><h1>Stortingets skattevedtak for inntektsåret 2004.</h1><section class="section" data-name="kap1" id="kapittel-1" data-lovdata-URL="LTI/forskrift/2003-11-26-1437/KAPITTEL_1"><h2>Kapittel 1 – Generelt</h2><article class="legalArticle" data-lovdata-URL="LTI/forskrift/2003-11-26-1437/§1-1" data-name="§1-1" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Vedtakets anvendelsesområde</span></h3><article class="legalP" id="kapittel-1-paragraf-1-ledd-1">Dette vedtaket gjelder forskuddsutskriving og endelig utskriving av skatt på inntekt og formue.</article><article class="legalP" id="kapittel-1-paragraf-1-ledd-2">Utskriving av statsskatt og skatt til kommunene og fylkeskommunene skjer for skattyterne etter de satser som følger av dette vedtak.</article></article><article class="legalArticle" data-lovdata-URL="LTI/forskrift/2003-11-26-1437/§1-2" data-name="§1-2" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forholdet til skattelovgivningen</span></h3><article class="legalP" id="kapittel-1-paragraf-2-ledd-1">Så langt dette vedtak ikke bestemmer noe annet, legges lovgivningen om skatt på formue og inntekt til grunn ved anvendelsen av vedtaket.</article></article><article class="legalArticle" data-lovdata-URL="LTI/forskrift/2003-11-26-1437/§1-3" data-name="§1-3" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Klasseansettelse</span></h3><article class="legalP" id="kapittel-1-paragraf-3-ledd-1">Reglene om klasseansettelse i skatteloven § 15-4 gjelder tilsvarende for skatt etter dette vedtaket.</article><article class="legalP" id="kapittel-1-paragraf-3-ledd-2">Personer og boer som ikke har krav på personfradrag, skal settes i skatteklasse 0. Personer som må bo i utlandet på grunn av tjeneste i den norske stat, følger samme regler om klasseansettelse som personer bosatt i Norge.</article></article><article class="legalArticle" data-lovdata-URL="LTI/forskrift/2003-11-26-1437/§1-4" data-name="§1-4" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Forskuddsutskriving</span></h3><article class="legalP" id="kapittel-1-paragraf-4-ledd-1">Skattyter som nevnt i skattebetalingsloven § 1, jf. § 2, skal betale forskudd på formues- og inntektsskatt til staten for inntektsåret 2004. Ved beregningen og innbetalingen gjelder reglene i dette vedtaket og i skattebetalingsloven.</article><article class="legalP" id="kapittel-1-paragraf-4-ledd-2">Det samme gjelder når skatteplikten utelukkende følger av lov om skattlegging av undersjøiske petroleumsforekomster mv., og skattyteren ikke skal svare terminskatt etter samme lov § 7.</article><article class="legalP" id="kapittel-1-paragraf-4-ledd-3">Plikten til å betale forskudd på inntektsskatt omfatter også person som ikke har bopel i riket, men som mottar lønn av den norske stat.</article></article></section><section class="section" data-name="kap2" id="kapittel-2" data-lovdata-URL="LTI/forskrift/2003-11-26-1437/KAPITTEL_2"><h2>Kapittel 2 – Formuesskatt til staten og kommunene</h2><article class="legalArticle" data-lovdata-URL="LTI/forskrift/2003-11-26-1437/§2-1" data-name="§2-1" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Formuesskatt til staten – personlig skattyter og dødsbo</span></h3><article class="legalP" id="kapittel-2-paragraf-1-ledd-1">Personlig skattyter og dødsbo svarer formuesskatt til staten av den del av skattyterens samlede antatte formue som overstiger 120.000 kroner i klasse 0 og 1 og 150.000 kroner i klasse 2. Skattyter i klasse 1 som får særfradrag i alminnelig inntekt etter skatteloven § 6-80 til § 6-83, henføres til klasse 2 når det gjelder formuesskatt. Det samme gjelder ektefeller som lignes særskilt etter skatteloven § 2-11.</article><article class="legalP" id="kapittel-2-paragraf-1-ledd-2">Formuesskatten beregnes etter disse satsene: <table><thead><tr><th data-text-align="left" data-vertical-align="top" /><th data-text-align="center" data-vertical-align="top"><i>Klasse 0 og 1</i></th><th data-text-align="center" data-vertical-align="top"><i>Klasse 2</i></th></tr></thead><tbody><tr><td data-text-align="left" data-vertical-align="top">0,2 pst. av de første</td><td data-text-align="center" data-vertical-align="top">420.000</td><td data-text-align="center" data-vertical-align="top">430.000</td></tr><tr><td data-text-align="left" data-vertical-align="top">0,4 pst. av det overskytende beløp</td><td data-text-align="center" data-vertical-align="top" /><td data-text-align="center" data-vertical-align="top" /></tr></tbody></table></article></article><article class="legalArticle" data-lovdata-URL="LTI/forskrift/2003-11-26-1437/§2-2" data-name="§2-2" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Formuesskatt til staten – upersonlig skattyter</span></h3><article class="legalP" id="kapittel-2-paragraf-2-ledd-1">Selskaper og innretninger som nevnt i skatteloven § 2-36 annet ledd, og som ikke er fritatt for formuesskatteplikt etter skatteloven kap. 2, svarer formuesskatt til staten med 0,3 pst. Formue under 10.000 kroner er skattefri.</article></article><article class="legalArticle" data-lovdata-URL="LTI/forskrift/2003-11-26-1437/§2-3" data-name="§2-3" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Formuesskatt til kommunene</span></h3><article class="legalP" id="kapittel-2-paragraf-3-ledd-1">Det svares formuesskatt til kommunen dersom skattyter ikke er fritatt for slik skatteplikt etter skatteloven kap. 2. Skattyter som har krav på personfradrag etter skatteloven § 15-4 skal ha et fradrag i formuen på 120.000 kroner. Når skattyter er skattepliktig til flere kommuner, gjelder reglene i skatteloven § 6-90 første og tredje ledd tilsvarende for formuen. Satsen for formuesskatten til kommunene må ikke være høyere enn 0,7 pst. Maksimumssatsen gjelder når ikke lavere sats er vedtatt i kommunen.</article></article></section><section class="section" data-name="kap3" id="kapittel-3" data-lovdata-URL="LTI/forskrift/2003-11-26-1437/KAPITTEL_3"><h2>Kapittel 3 – Inntektsskatt til staten og kommunene og fylkeskommunene</h2><article class="legalArticle" data-lovdata-URL="LTI/forskrift/2003-11-26-1437/§3-1" data-name="§3-1" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Toppskatt</span></h3><article class="legalP" id="kapittel-3-paragraf-1-ledd-1">Personlig skattyter skal av personinntekt fastsatt etter skatteloven kap. 12, svare toppskatt til staten med 13,5 pst. for den delen av inntekten som overstiger 354.300 kroner i klasse 0 og 1 og 378.600 kroner i klasse 2, og med 19,5 pst. for den delen av inntekten som overstiger 906.900 kroner i klasse 0, 1 og 2.</article><article class="legalP" id="kapittel-3-paragraf-1-ledd-2">Personlig skattyter i en kommune i Finnmark eller i kommunene Karlsøy, Kvænangen, Kåfjord, Lyngen, Nordreisa, Skjervøy og Storfjord i Troms fylke, skal likevel bare svare toppskatt til staten av inntekt som nevnt i første ledd med 9,5 pst. av hele den delen av inntekten som overstiger 354.300 kroner i klasse 0 og 1 og 378.600 kroner i klasse 2, og med 19,5 pst. for den delen av inntekten som overstiger 906.900 kroner i klasse 0, 1 og 2.</article><article class="legalP" id="kapittel-3-paragraf-1-ledd-3">Dersom skattyteren er bosatt i riket bare en del av året, nedsettes beløpene i første og annet ledd forholdsmessig under hensyn til det antall hele eller påbegynte måneder av året han har vært bosatt her. Tilsvarende gjelder for skattyter som ikke er bosatt i riket, men som plikter å svare skatt etter skatteloven § 2-3 første og annet ledd, eller lov om skattlegging av undersjøiske petroleumsforekomster mv.</article></article><article class="legalArticle" data-lovdata-URL="LTI/forskrift/2003-11-26-1437/§3-2" data-name="§3-2" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Fellesskatt</span></h3><article class="legalP" id="kapittel-3-paragraf-2-ledd-1">Enhver som plikter å betale inntektsskatt til kommunen etter skatteloven skal betale fellesskatt til staten. Fellesskatten skal beregnes på samme grunnlag som inntektsskatten til kommunene.</article><article class="legalP" id="kapittel-3-paragraf-2-ledd-2">Satsen for fellesskatt skal være:<ul class="defaultList"><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-1"><article class="legalP" id="kapittel-3-paragraf-2-ledd-2-punkt-1-ledd-1">For personlig skattepliktig og dødsbo i Finnmark og kommunene Karlsøy, Kvænangen, Kåfjord, Lyngen, Nordreisa, Skjervøy og Storfjord i Troms fylke: 8,7 pst.</article></article></li><li data-li-identifier="-" data-name="-"><article class="listArticle" id="kapittel-3-paragraf-2-ledd-2-punkt-2"><article class="legalP" id="kapittel-3-paragraf-2-ledd-2-punkt-2-ledd-1">For personlig skattepliktig og dødsbo ellers: 12,2 pst.</article></article></li></ul></article></article><article class="legalArticle" data-lovdata-URL="LTI/forskrift/2003-11-26-1437/§3-3" data-name="§3-3" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Skatt til staten for selskaper og innretninger</span></h3><article class="legalP" id="kapittel-3-paragraf-3-ledd-1">Selskaper og innretninger som nevnt i skatteloven § 2-36 annet ledd, svarer skatt til staten med 28 pst. av inntekten, fastsatt etter reglene i skatteloven.</article></article><article class="legalArticle" data-lovdata-URL="LTI/forskrift/2003-11-26-1437/§3-4" data-name="§3-4" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Skatt på grunnrenteinntekt i kraftforetak</span></h3><article class="legalP" id="kapittel-3-paragraf-4-ledd-1">Av grunnrenteinntekt i vannkraftverk fastsatt i medhold av skatteloven § 18-3 svares grunnrenteskatt til staten med 27 pst.</article></article><article class="legalArticle" data-lovdata-URL="LTI/forskrift/2003-11-26-1437/§3-5" data-name="§3-5" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Skatt til staten for person bosatt og selskap hjemmehørende i utlandet</span></h3><article class="legalP" id="kapittel-3-paragraf-5-ledd-1">Skattyter som nevnt i skatteloven § 2-3 første ledd bokstav h, skal i tillegg til å svare skatt etter bestemmelsene foran i dette vedtaket svare skatt til staten med 28 pst. av inntekten. De regler som ellers gjelder ved beregning av inntektsskatt til kommunen gis tilsvarende anvendelse.</article><article class="legalP" id="kapittel-3-paragraf-5-ledd-2">Person som ikke har bopel i riket, men som mottar lønn av den norske stat, skal av denne inntekt svare fellesskatt til staten etter satsen for personlig skattyter og dødsbo i dette vedtaket § 3-2 annet ledd annet strekpunkt, samt toppskatt som nevnt i § 3-1 første ledd. Bestemmelsene i skatteloven § 16-20 til § 16-28 gjelder tilsvarende for skattytere som nevnt i dette ledd.</article><article class="legalP" id="kapittel-3-paragraf-5-ledd-3">Person som ikke har bopel i riket og som er aksjonær i aksjeselskap eller allmennaksjeselskap skattepliktig etter skatteloven § 2-2 første ledd eller § 2-3 første ledd, og som innen riket eller på områder nevnt i lov om skattlegging av undersjøiske petroleumsforekomster mv. § 1, deltar aktivt i driften av selskapet, skal svare toppskatt som nevnt i dette vedtaket § 3-1 første ledd av personinntekt fastsatt av selskapets inntekt etter skatteloven kap. 12.</article><article class="legalP" id="kapittel-3-paragraf-5-ledd-4">Av aksjeutbytte som utdeles til aksjonær som er hjemmehørende i utlandet, svares skatt til staten med 25 pst. eller i tilfelle den sats som følger av skatteavtale med fremmed stat. Det samme gjelder renter på grunnfondsbevis som utdeles til skattyter hjemmehørende i utlandet.</article></article><article class="legalArticle" data-lovdata-URL="LTI/forskrift/2003-11-26-1437/§3-6" data-name="§3-6" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Skatt til staten på honorar til utenlandske artister mv.</span></h3><article class="legalP" id="kapittel-3-paragraf-6-ledd-1">Skattepliktig etter lov om skatt på honorar til utenlandske artister mv., skal svare skatt til staten med 15 pst. av inntekten.</article></article><article class="legalArticle" data-lovdata-URL="LTI/forskrift/2003-11-26-1437/§3-7" data-name="§3-7" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Skattesats for utbetalinger fra individuell pensjonsavtale til bo</span></h3><article class="legalP" id="kapittel-3-paragraf-7-ledd-1">Skattesatsen for utbetaling fra individuell pensjonsavtale og etter innskuddspensjonsloven til bo, som omhandlet i skatteloven § 5-40 sjette ledd, skal være 45 pst.</article></article><article class="legalArticle" data-lovdata-URL="LTI/forskrift/2003-11-26-1437/§3-8" data-name="§3-8" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>. <span class="legalArticleTitle">Skattefri inntekt</span></h3><article class="legalP" id="kapittel-3-paragraf-8-ledd-1">Inntekt under 1.000 kroner er skattefri ved beregning av skatt til staten. I utlandet bosatt aksjonær (parthaver) i aksjeselskap, allmennaksjeselskap og dermed likestilt selskap ilignes skatt når inntekten – fastsatt under ett for samtlige aksjonærer – utgjør minst 100 kroner.</article></article><article class="legalArticle" data-lovdata-URL="LTI/forskrift/2003-11-26-1437/§3-9" data-name="§3-9" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>. <span class="legalArticleTitle">Inntektsskatt til kommunene og fylkeskommunene</span></h3><article class="legalP" id="kapittel-3-paragraf-9-ledd-1">Den fylkeskommunale inntektsskattøren for personlige skattytere og dødsboer skal være maksimum 2,6 pst. Den kommunale inntektsskattøren for personlige skattytere og dødsboer skal være maksimum 13,2 pst.</article><article class="legalP" id="kapittel-3-paragraf-9-ledd-2">Maksimumssatsene skal gjelde med mindre fylkestinget eller kommunestyret vedtar lavere satser.</article></article></section><section class="section" data-name="kap4" id="kapittel-4" data-lovdata-URL="LTI/forskrift/2003-11-26-1437/KAPITTEL_4"><h2>Kapittel 4 – Skatt etter lov om skattlegging av undersjøiske petroleumsforekomster mv.</h2><article class="legalArticle" data-lovdata-URL="LTI/forskrift/2003-11-26-1437/§4-1" data-name="§4-1" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ordinære skatter</span></h3><article class="legalP" id="kapittel-4-paragraf-1-ledd-1">Skattyter som har formue knyttet til eller inntekt vunnet ved petroleumsutvinning og rørledningstransport, jf. § 2 annet ledd i lov om skattlegging av undersjøiske petroleumsforekomster mv., skal av slik formue og inntekt, i tillegg til de skatter som følger av bestemmelsene foran, svare skatt til staten etter reglene og satsene nedenfor. Det samme gjelder når skatteplikten utelukkende følger av nevnte lov.</article><article class="legalP" id="kapittel-4-paragraf-1-ledd-2">Av formue som tilhører andre skattytere enn selskaper, svares skatt med 0,7 pst. De regler som ellers gjelder for beregning av formuesskatt til kommunen, gis tilsvarende anvendelse.</article><article class="legalP" id="kapittel-4-paragraf-1-ledd-3">Av inntekt svares skatt med 28 pst., med mindre det skal svares skatt på inntekten etter dette vedtaket § 3-3. Skatten blir å utligne i samsvar med bestemmelsene i lov om skattlegging av undersjøiske petroleumsforekomster mv. De regler som ellers gjelder ved beregning av inntektsskatt til kommunen av alminnelig inntekt gis tilsvarende anvendelse.</article></article><article class="legalArticle" data-lovdata-URL="LTI/forskrift/2003-11-26-1437/§4-2" data-name="§4-2" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Særskatt</span></h3><article class="legalP" id="kapittel-4-paragraf-2-ledd-1">Av inntekt vunnet ved petroleumsutvinning, behandling og rørledningstransport som nevnt i lov om skattlegging av undersjøiske petroleumsforekomster mv. § 5, skal det svares særskatt med 50 pst.</article></article><article class="legalArticle" data-lovdata-URL="LTI/forskrift/2003-11-26-1437/§4-3" data-name="§4-3" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Terminskatt</span></h3><article class="legalP" id="kapittel-4-paragraf-3-ledd-1">Terminskatt for inntektsåret 2004 skrives ut og betales i samsvar med lov om skattlegging av undersjøiske petroleumsforekomster mv. § 7. Ved utskrivingen av terminskatt benyttes satsene ovenfor.</article></article><article class="legalArticle" data-lovdata-URL="LTI/forskrift/2003-11-26-1437/§4-4" data-name="§4-4" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Utbytte utdelt til utenlandsk eierselskap</span></h3><article class="legalP" id="kapittel-4-paragraf-4-ledd-1">Det svares ikke skatt til staten av aksjeutbytte som utdeles fra i riket hjemmehørende aksjeselskap og allmennaksjeselskap som er skattepliktig etter lov om skattlegging av undersjøiske petroleumsforekomster mv. § 5, til selskap hjemmehørende i utlandet som direkte eier minst 25 pst. av kapitalen i det utdelende selskap. Dersom det i riket hjemmehørende selskap også har inntekt som ikke er skattepliktig etter lov om skattlegging av undersjøiske petroleumsforekomster mv. § 5, svares skatt til staten etter de alminnelige regler for aksjeutbytte som fordeles til slik inntekt. Aksjeutbytte fordeles mellom særskattepliktig inntekt og annen inntekt på grunnlag av alminnelig inntekt fratrukket skatter for henholdsvis særskattepliktig inntekt og annen inntekt.</article></article></section><section class="section" data-name="kap5" id="kapittel-5" data-lovdata-URL="LTI/forskrift/2003-11-26-1437/KAPITTEL_5"><h2>Kapittel 5 – Tonnasjeskatt</h2><article class="legalArticle" data-lovdata-URL="LTI/forskrift/2003-11-26-1437/§5-1" data-name="§5-1" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Tonnasjeskatt</span></h3><article class="legalP" id="kapittel-5-paragraf-1-ledd-1">Aksjeselskap og allmennaksjeselskap som nevnt i skatteloven § 8-10, skal svare tonnasjeskatt, jf. skatteloven § 8-16, etter følgende satser:<ul class="defaultList"><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-1"><article class="legalP" id="kapittel-5-paragraf-1-ledd-1-punkt-1-ledd-1">0 kroner for de første 1.000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-2"><article class="legalP" id="kapittel-5-paragraf-1-ledd-1-punkt-2-ledd-1">50 kroner pr. dag pr. 1.000 nettotonn opp til 10.000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-3"><article class="legalP" id="kapittel-5-paragraf-1-ledd-1-punkt-3-ledd-1">33 kroner pr. dag pr. 1.000 nettotonn opp til 25.000 nettotonn, deretter</article></article></li><li data-li-identifier="-" data-name="-"><article class="listArticle" id="kapittel-5-paragraf-1-ledd-1-punkt-4"><article class="legalP" id="kapittel-5-paragraf-1-ledd-1-punkt-4-ledd-1">16 kroner pr. dag pr. 1.000 nettotonn.</article></article></li></ul></article><article class="legalP" id="kapittel-5-paragraf-1-ledd-2">Satsene i første ledd kan reduseres etter nærmere bestemmelser fastsatt av departementet, jf. skatteloven § 8-16 første ledd.</article></article></section><section class="section" data-name="kap6" id="kapittel-6" data-lovdata-URL="LTI/forskrift/2003-11-26-1437/KAPITTEL_6"><h2>Kapittel 6 – Skattested</h2><article class="legalArticle" data-lovdata-URL="LTI/forskrift/2003-11-26-1437/§6-1" data-name="§6-1" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Skattested for forskuddsutskrivingen</span></h3><article class="legalP" id="kapittel-6-paragraf-1-ledd-1">Forskuddsutskrivingen foretas i den kommune hvor den forskuddspliktige er bosatt, jf. skatteloven § 3-1. Her medtas også forskudd på skatt av formue og inntekt som nevnt i skatteloven § 3-3. For boer gjelder bestemmelsene i skatteloven § 3-1 fjerde ledd.</article><article class="legalP" id="kapittel-6-paragraf-1-ledd-2">For person som ikke er bosatt i riket, skal den kommunen som er angitt i skatteloven § 3-4 første, fjerde eller femte ledd eller i lov om skattlegging av undersjøiske petroleumsforekomster mv. § 6 nr. 2, utskrive skatten.</article><article class="legalP" id="kapittel-6-paragraf-1-ledd-3">Første og annet ledd gjelder i den utstrekning annet ikke er bestemt i medhold av skattebetalingsloven § 8 nr. 4 og § 18 nr. 4.</article><article class="legalP" id="kapittel-6-paragraf-1-ledd-4">Utskriving av forskudd som omhandlet i dette vedtaket § 1-4 tredje ledd foretas i Oslo.</article></article><article class="legalArticle" data-lovdata-URL="LTI/forskrift/2003-11-26-1437/§6-2" data-name="§6-2" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Skattested for ligningen</span></h3><article class="legalP" id="kapittel-6-paragraf-2-ledd-1">Statsskatteligningen for personer og dødsbo foregår i den kommune hvor skattyteren etter bestemmelsene i skatteloven § 3-1 og § 3-4 blir å iligne kommuneskatt. Ved ligningen medtas formue og inntekt som skattlegges etter bestemmelsene i skatteloven § 3-3 og § 18-7.</article><article class="legalP" id="kapittel-6-paragraf-2-ledd-2">Statsskatteligningen for selskaper og innretninger som nevnt i skatteloven § 2-36 annet ledd, foregår i kontorkommunen, jf. skatteloven § 3-2.</article><article class="legalP" id="kapittel-6-paragraf-2-ledd-3">Ved utligning av skatt for skattepliktig etter lov om skattlegging av undersjøiske petroleumsforekomster mv., gjelder § 6 i denne loven.</article><article class="legalP" id="kapittel-6-paragraf-2-ledd-4">I utlandet hjemmehørende mottaker av godtgjørelse, tantieme, gratiale og lignende fra selskap eller innretning som er hjemmehørende her i riket (skatteloven § 3-4 tredje ledd), skattlegges i den kommune der selskapet har sitt kontor (hovedkontor) eller styret har sitt sete. Det samme gjelder selskap eller samlag for omsetning av brennevin, vin, fruktvin, mjød eller øl.</article><article class="legalP" id="kapittel-6-paragraf-2-ledd-5">Skattlegging av inntekt som nevnt i dette vedtaket § 3-5 annet ledd foretas i Oslo.</article></article></section><section class="section" data-name="kap7" id="kapittel-7" data-lovdata-URL="LTI/forskrift/2003-11-26-1437/KAPITTEL_7"><h2>Kapittel 7 – Særlige bestemmelser om skattegrunnlag, beløpsgrenser og satser mv.</h2><article class="legalArticle" data-lovdata-URL="LTI/forskrift/2003-11-26-1437/§7-1" data-name="§7-1" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Kapitalavkastningsraten for fastsetting av personinntektsdel av nærings- og selskapsinntekt (deling)</span></h3><article class="legalP" id="kapittel-7-paragraf-1-ledd-1">Kapitalavkastningsraten som nevnt i skatteloven § 12-13 tredje ledd skal være maksimalt 7,0 pst.</article></article><article class="legalArticle" data-lovdata-URL="LTI/forskrift/2003-11-26-1437/§7-2" data-name="§7-2" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Minstefradrag</span></h3><article class="legalP" id="kapittel-7-paragraf-2-ledd-1">Fradrag beregnet etter skatteloven § 6-32 skal ikke settes lavere enn 4.000 kroner og ikke høyere enn 47.500 kroner. Fradrag som beregnes av inntekt som omfattes av skatteloven § 6-31 første ledd a, c eller d eller annet ledd skal likevel ikke settes lavere enn 31.800 kroner. Tilsvarende gjelder for tidsbegrenset uførestønad, rehabiliterings- og attføringspenger. Fradraget kan ikke overstige den inntekten som det beregnes av.</article></article><article class="legalArticle" data-lovdata-URL="LTI/forskrift/2003-11-26-1437/§7-3" data-name="§7-3" id="kapittel-7-paragraf-3"><h3 class="legalArticleHeader"><span class="legalArticleValue">§ 7-3</span>. <span class="legalArticleTitle">Foreldrefradrag</span></h3><article class="legalP" id="kapittel-7-paragraf-3-ledd-1">Fradrag beregnet etter skatteloven § 6-48 skal ikke settes høyere enn 25.000 kroner for ett barn og 30.000 kroner for to eller flere barn.</article></article><article class="legalArticle" data-lovdata-URL="LTI/forskrift/2003-11-26-1437/§7-4" data-name="§7-4" id="kapittel-7-paragraf-4"><h3 class="legalArticleHeader"><span class="legalArticleValue">§ 7-4</span>. <span class="legalArticleTitle">Personfradrag</span></h3><article class="legalP" id="kapittel-7-paragraf-4-ledd-1">Fradrag etter skatteloven § 15-4 er 32.900 kroner i klasse 1 og 65.800 kroner i klasse 2.</article></article><article class="legalArticle" data-lovdata-URL="LTI/forskrift/2003-11-26-1437/§7-5" data-name="§7-5" id="kapittel-7-paragraf-5"><h3 class="legalArticleHeader"><span class="legalArticleValue">§ 7-5</span>. <span class="legalArticleTitle">Skattebegrensning ved lav alminnelig inntekt</span></h3><article class="legalP" id="kapittel-7-paragraf-5-ledd-1">Beløpsgrensene som nevnt i skatteloven § 17-1 første ledd skal være 88.600 kroner for enslige og 143.800 kroner for ektepar og samboere som går inn under skatteloven § 2-16.</article></article></section><section class="section" data-name="kap8" id="kapittel-8" data-lovdata-URL="LTI/forskrift/2003-11-26-1437/KAPITTEL_8"><h2>Kapittel 8 – Forskriftskompetanse mv.</h2><article class="legalArticle" data-lovdata-URL="LTI/forskrift/2003-11-26-1437/§8-1" data-name="§8-1" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Avrundingsregler og utfyllende regler</span></h3><article class="legalP" id="kapittel-8-paragraf-1-ledd-1">Departementet kan gi nærmere forskrift om gjennomføring og utfylling av bestemmelsene i dette vedtak, herunder regler om avrunding av inntekts- og formuesposter, samt fradragsposter.</article></article><article class="legalArticle" data-lovdata-URL="LTI/forskrift/2003-11-26-1437/§8-2" data-name="§8-2" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Adgang til å fravike reglene i vedtaket</span></h3><article class="legalP" id="kapittel-8-paragraf-2-ledd-1">Reglene i dette vedtaket kan fravikes på vilkår som nevnt i skattebetalingsloven § 56 nr. 5.</article></article></section></main></body></html>